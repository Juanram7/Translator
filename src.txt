CHEJAB’ HUM CHMANHK’ON POTX’ IX B’OJ YAQ’B’ILXA SYA’TAJIL CH’EK’ YINH SQ’INAL HEB’ YA’ IX.
CHEJAB’ MUNIL 22-2008 SB’ISIL.
NHAHIL YULPOPB’AL YET TX’OTX’ XE’Q’AQ’.

HAXKAMI:
Chst’inhb’a te’ Sxe’al Chejb’anile yet tx’otx’
Xe’q’aq’ ti’ ta yilal stanhelax anmah b’oj chik’il
sb’ah, haxkami chyoche ta ay naj sk’ulal yinh
sq’inal sunil maka, hakpaxtu’ stanhelax sq’inal
anmah yettax chkan ni’an tz’ul yinh smi’,
b’ojpax yillax stanhelax anmah yinh snimanil
b’oj ta sk’ulaloj yet chyil yinh sq’inal.

HAXKAMI:
Xst’inhb’a tx’otx’ Xe’q’aq’ hune’ lahk’ulal
chmunlanhen yiq’niloj sunil hej stx’ojal yuh
yilaxiloj spixan ya’ ix yinh hune’ te’ chejab’
munil 49-82 sb’isil, hakpax tu’ yinh hune’
chejab’ munil 69-94 sb’isil hune’ lahk’ulal ay
sxol hej tx’otx’ale yet tx’otx’ Ab’ya Yala ti’ yuh
skachlax yok mulehal b’oj smaq’lax tanhoj hej
stx’ojal ch’ek’ yinh sq’inal ya’ ix, yuh haxkam
x’ok stz’ajoj xin, xchilb’alax yaq’nikoj smuniloj
yilni sunil tzet ay yok yinh b’oj sb’utni tanhoj
hej chejab’ hum, chejb’anile b’oj tzettaj
ch’oknikoj b’oj chuh anmah b’ay chtxumlaxi ta
ch’ilaxiloj spixan ya’ ix, b’oj yaniltoj hej te’
chejab’ yilal skolwahikoj yinh.

HAXKAMI:
Ta sunil heb’ ya’ ix ah Xe’q’aq’ yetwanoj yeh
yallax anmahil, yetnheni, yuhni b’oj skollax
yinh sunil tzet yetwanoj anmah yehi b’oj pax
sunil tzet chyoche yub’ haka’ yeh
st’inhb’ab’anil ssat te’ sxe’al chejb’anile yet
tx’otx’ Xe’q’aq’ b’oj hej chejab’ hum
chmunlanhelax yul sunil ssat yib’anh q’inal
b’ay t’inhb’ab’ilayoj sunil tzet yetwanoj anmah
yehi, b’oj ta sunil hej stx’ojal ch’ek’ yinh sq’inal
heb’ ya’ ix tom yihla anmahxa, q’opoh maka
nixhtej unin, haka’ yetalaxi b’oj syahlax yuh
haxkam ix ssat kotx’otx’al ti’, q’a’ xax tohkan
niman yinh spotx’laxi b’oj skankan yinh
haknheti’ yuh smunlawomal hustisyah, yuh
haxkam mach lahanoj spixan ya’ ix b’oj ya’
winaj haka’ yinh tzet chuh yilni sb’ah anmah,
yinh smelyuhal, hustisyah, ssayb’al swi’al,
b’eyb’ale yeb’ yul nhahil, yuh hune’ ti’ xin yilal
st’inhi hune’ chejab’ hum yuh skachlaxi b’oj
yok mulehal hej stx’ojal ti’.

YUH XIN:
Haka’ chuh yaq’ni te’ yumal hej sxe’al
chejb’anile yet Xe’q’aq’ smuniloj yinh
yixmab’anil a) yinh hunlahunheb’ sb’alunhk’al
yixmab’anil,

ST’INHB’A:
Hune’:
CHEJAB’ HUM CHMANHK’ON POTX’IX
B’OJ YAQ’B’ILXA SYA’TAJIL CH’EK’
YINH SQ’INAL HEB’ YA’ IX
B’AB’EL MAJAN
NIMAN IXMAB’ANILE
TZETTAJ YINH CHTZAB’I CHEJB’ANILE

B’ab’el yixmab’anil. Tzet chyetk’ulnhe te’
chejab’ hum ti’: Yilb’eh hune’ te’ chejab’ hum
ti’ yekoj yilni yehik’oj, sk’ulal tet, stanhelaxi
b’oj ta lahan yillax sunil heb’ ya’ ix yul ssat hej
te’ chejab’ hum, haka’ yuh haxkam ix sxol tzet
chuh yilni sb’ah anmah, tom yul nhah maka
tzanb’aytu’alikoj ay mak ch’etani, ta ay tzet
chuh syahlaxi, smaq’laxi, yilaxiloj spixan,
yetalax yinh smelyuh maka ta mach
sxahannhelax yetwanb’al.
Ha’ chyoche hune’ ti’ to ha’ smunlanhen hej
tzetet chb’eytzen tzet chkolwahikoj yinh
smaq’ni tanhoj tzettaj sya’tajil ch’ek’ yinh
sq’inal heb’ ya’ ix haka’ smaq’laxi, yiq’laxiloj
spixan, yetalaxi maka hunujxa tzet stx’ojal
ch’ek’ yinh sq’inal, yuh st’inhb’alax yehik’oj
yinh aq’ank’ulal haka’ yalni te’ sxe’al
chejb’anile yet Xe’q’aq’ b’oj hej te’ chejab’ hum
chmunlanhelax yul sunil ssat yib’anh q’inal
Ta’web’ilpax yuh Xe’q’aq’ smunlanhen b’ay
chxahannhelax tzet yetwanoj heb’ ya’ ix yehi.

Skab’ yixmab’anil. Yokb’anil. Hune’ te’
chejab’ hum ti’ ch’oknojikoj te’ yet hab’an
yilaxiloj tzet yetwanoj ya’ ix yehi tom yul yatut
mato tzanb’aytu’alikoj.

SKAB’ MAJAN
HEJ STIHB’ANIL
Yox yixmab’anil. Hej stihb’anil. Yuh syijyelo
hune’ chejab’ hum ti’, yilal stxumlaxi ta:
a. Yohtajnhen hej ab’ix: Yetwanoj ya’ ix ay
hej sya’tajil ch’ek’ yinh sq’inal
yohtajnhen hej tzetet chuh skolwahikoj
yinh b’oj ta ay mak ch’ok yetb’ihoj
sb’eytzen yinh tzet chuh skolni sb’ah
haka’ yinh hej nhah munil yinh sb’ah
maka yet wi’al Xe’q’aq’ chuh
skolwahikoj yinh. Hunq’ahan hej ab’ix
ti’ yilal tzab’anpaxikoj yinh hej
sb’eytzeb’anil ayayoj ssat hune’ te’
chejab’ hum ti’, ta ay yok yinh stanhelaxi
b’oj skollaxi b’oj hej tzetet yetwanoj yehi,
haka’ yeyoj ssat te’ b’oj haka’pax hej
ehob’al b’ay yetwanoj yeh yaq’lax ab’ix
tet, skollax yinh lemb’ilnahi b’oj
sb’eytzelax yuhnhe kaw k’ul chuh
yiq’nikanh sb’ah.

b. Yulnhahil: Ha’ ti’ b’ay yultik’a nhah ay
mak ch’etan ya’ ix, haka’ tzet yektoj yul
nhah, sxol yet chik’ilal sb’ah maka sxol
maktaj chkawxi sk’ul; yichamil, mak
yichamiltik’a, smohanil mato mak xyet
ehik’oj chmaq’ni , tom ay yuninal xyil
yinh mato machoj, ta sq’anab’ mak
ch’etan tu’ mato machxa sq’anab’oj maka
ta yet chik’ilal sb’ah b’oj.

c. Hakpaxtu’ yokoj stz’ajoj hune’
yixmab’anil ti’ tzet yilni sb’ah ya’ ix b’oj
yichamil, mak yichamiltik’a, mak b’oj
x’ehik’oj hank’oj sq’inalil, sq’anab’ mato
mak xsq’anab’nhe ya’ ix b’oj heb’ ix
yuninal xyil yinh.

d. Yinhtajiloj: Ay yok yinh tzet yilni sb’ah
anmah b’oj yaq’b’ilxa mak yinhtajiloj
yatut b’ay ay yok yinh sxol sunil anmah,
munil, kuyum, yaq’ni yuluj sk’ul yinh
komam Jahaw maka tzantzet hunujxa
mach yok yinh yul nhahil.

e. Lemkolwal yuh swi’al: Ya’ ix ay hej
sya’tajil ch’ek’ yinh sq’inal yetwanoj yeh
skollax ya’ yinh hej sk’ulal yuh swi’al
Xe’q’aq’, yet q’a’ yehi, b’ay chuh yehik’oj,
haka’pax tzet chuh yiq’nikanh sb’ah.
Yillax yuh sunil anmah nanan tzet
kuyb’il yuh, kaw tx’ihal tzet b’ay
chkolwahojikoj yinh, haka’na:

1. Yillax yuh ya’ anhlom b’oj yanhtelax yuh
yah spixan.
2. Skollax yuh swi’al kotx’otx’al
3. Smunlanhelax hej chejab’ hum ch’iptzen
sxahannhelax tzet yetwanoj heb’ ya’ ix
yehi.
4. Skollax yok stz’ajoj hej kuywab’al b’oj
yiq’ni yet smunil.
5. Skollax yuh hunuj mak chuh yalni
yab’xub’al stzote.

e. Potx’ix: Tzet chuh spotx’lax hune’ ya’ ix
yinh ha’ machtaj yuh tzettaj chuh yilni
sb’ah winaj b’oj ix yuh haxkam q’a’
ek’b’alnhetik’a smay ya’ winaj
stxumb’anil, yuh xin ch’apnikanoj yinh
potx’wal.

f. Yah’ix: chiwahom k’ule, yahwal maka
yiq’laxiloj spixan heb’ ya’ ix yuhnhe
haxkam ix ya’.

g. Mak ek’b’al smay yab’en sb’ah: yuhni ya’
winaj hej tzetet yuhnhe ha’ ya’ q’a’ ay
smay sataj ya’ ix, ha’ xin kaw ch’aq’ni
ayoj sb’ah ya’ ix kat yilaxiloj spixan ya’.

h. K’ulkolwal yinh ya’ x’ek’ ya’ yanmah:
Chkotxum hune’ k’ulkolwal ti’ haka’
sunil tzet chub’ yuh skollax mak x’ek’ ya’
yanmah yinh yehik’oj haka’tik’a yeh yet
yalanhto mach sya’tajil ch’ek’ yinh
sq’inal tu’.

i. Hune’ k’ulkolwal ti’, yetwanoj yeh
yelwani yuh haxkam tx’ihal smaja
haka’pax yinh ch’en melyuh chyetk’ulnhe
to hakpaxtu’ sunil tzet ay yok yinh kolwal
chaq’lax tet mak x’ek’ ya’ tu’ yinh
yanhtelaxi, yanhtelax yanmah, yab’en
sb’ah b’oj yehik’oj sxol yet anmahil.

j. Ek’om ya’: tzan mak ixal b’oj tzantzet
sq’inal mak ay sya’tajil ch’ek’ yinh
sq’inal yuh hunujxa maka.

k. Yek’ ya’ yanmah ya’ ix: Suniltik’a tzet
chuhi maka chnahulnhelaxtoj yuhni yinh
ya’ ix yuhnhe haxkam ix ya’ yinh ha’
machtaj maka stzujanilxa, yek’ ya’
yanmah yinh hunuj sya’il yinh snimanil,
yinh smelyuhal maka stx’ojal chkankan
yinh snab’al, haka’pax sxib’telax yuni
hunujxa mak stx’ojal yinh, chchilb’alaxi
maka skachlax yuhni tzet chyoche yub’
yinhtajiloj maka yul yatut.

l. Yek’ ya’ yanmah ya’ ix manh melyuhal:
tzettaj chuh hunuj mak yinh ya’ ix maka
yaq’laxkanoj yinhtajiloj yinh tzet ayah
chmaq’wahikoj yinh yoknikoj, ay ch’en
yul sq’ab’ maka stzab’ni ya’ ix tzettaj ay
tzet yetwanoj yeh yoknikoj yuh, yuh
haxkam mohyinaj maka yuh hun yeh b’oj
hunuj ya’ winaj, tzet loq’b’il yuh maka
tzet aq’b’il tet yuh mame mi’e, yaja’ ay
stx’ojal chyakanoj tet, ch’el spixan,
chhelitoj tzetet, ch’elq’alaxi, ch’etalaxi,
yetnhelaxi maka chk’aytoj tzetet ay yuh
maka tet hune’ nhahil anmah tu’,
haka’pax ta mach chb’ejtzolax tzetet tet
haka’ hej ch’en mulanb’alch’en, hej
yumal tzet ay tet, sq’alomal, tzet yetwanoj
yehi smelyuh.

m. Smaq’laxi: Tzettaj stx’ojal chuh hunuj
mak yinh yet anmahil b’ay chyakoj yip
snimanil maka ay hunujxa tzet chstzab’a
haka’ ch’en potx’b’al maka hunujxa tzet
chpotx’wahi, sya’il yinh snimanil,
lahwilal maka hej yab’il yinh ya’ ix.

n. Yilaxiloj spixan maka tx’oj yab’en sb’ah:
Tzet chuh anmah ch’anikoj stx’ojal maka
sya’tajil yinh yet anmahil, yilaxiloj spixan
maka ta tx’oj yab’en sb’ah hunuj ya’ ix,
heb’ ix yuninal maka tet heb’ naj yuninal,
haka’pax hej tzet chuh yaq’lax xiwoj sk’ul
maka kaw stx’ojal chukanoj yinh yuninal
tom ix mato winaj maka yinh maktaj yet
chik’ilal sb’ah b’oj yinh skanh xalab’il
schik’ilal sb’ah b’oj skab’ xalab’il ay yuh
sb’ah b’oj mak ch’ek’ ya’ yanmah,
hunq’ahan ti’ xin ta yuh yaq’lax xiwoj
sk’ul, yetalax tzet yanikoj spixan maka
stanhelaxi, mak haktu’ yeh xin ay hej
sya’tajil chuh yek’ yinh sq’inal haxkam
ch’okkan b’isk’ulal yinh yanmah.

o. Yetalaxi: Tzettaj chuh hunuj mak yinh
smaq’ni maka yiniloj spixan hunuj ya’ ix,
yuh yetk’ulnhen skachni yuhni tzet chuh
b’oj stanhen snimanil, aypaxikoj stz’ajoj
hune’ ti’ yetalaxi, schilb’alax stxonhni
snimanil b’oj skachlax yoknikoj hej telaj
anh b’oj anh watx’eb’ilxa yuh, skachni stit
yuninal, maka ssayni yoknikoj hej anh
yuh, yuh mach hej yab’il schah yuh yaq’ni
snimanil tet hunuj ya’ winaj.

YOX MAJAN
TZET CHKACHNI YUHNI HEJ TZETET

Skanh yixmab’anil. Yetb’inhen sb’ah b’oj
yaq’b’ilxa hej nhahil munil. Swi’al Xe’q’aq’
ti’ b’oj swi’al nhah munil ch’ilni st’inhb’an hej
tzetet chkachni b’oj smaq’ni tanhoj sunil stx’ojal
ch’ek’ yinh sq’inal heb’ ya’ ix, ha’ yilal yijb’ali
yinh hej snhahil munil yuh yiptzelaxi b’oj yek’
yalanhiloj tzet yekoj hej munil b’ay chpitlax
yanmah anmah b’oj yiptzelax hej lahti’ b’ay
chstzotelaxi b’oj st’inhb’alax hej munil b’ay
chuh skolwahikoj tx’otx’ Xe’q’aq’ yuh skachlax
yek’ stx’ojal yinh sq’inal ya’ ix b’oj potx’ix,
hunq’ahan ti’ xin kaw q’a’ yehna sxol smunil
swi’al Xe’q’aq’ b’oj syilalnhelax tet sunil maka,
yilal xin lahk’ulal yehpax b’oj sunil tzet
taq’web’il yuh swi’al Xe’q’aq’ yul ssat
yaq’b’ilxa hej nasyonh b’oj t’inhb’ab’il
smunlanhelax ssat tx’otx’ Xe’q’aq’ ti’.

SKANH MAJAN
HEJ MULE B’OJ TOHLAB’AL MULE

Sho’ yixmab’anil. Smunlanheb’anil yuh
xuwesb’al. Hej mule ayayoj ssat hune’ te’
chejab’ hum ti’, yetwanoj smunlanhelax yuh
xuwesb’al.

Swaj yixmab’anil. Smunlanheb’anil yuh
xuwesb’al. chpak’i mule potx’ixal mak, yuh
ek’b’al yab’en sb’ah ya’ winaj sataj ya’ ix kat
yiniloj ya’ sq’inal yuhnhe haxkam ix, yinh xin
hunq’ahan tzetet ti’ b’ay chstzab’i la:

a. Yet xyilwen shunb’an sb’ah b’oj hunuj
makah yaja’ mach xahanoj xyil sb’ah b’oj
yuh tu’ xin mach xyij sb’ah tzet chyoche.
b. Ta ay yuh sb’ah b’oj mak xyal sk’ul
yiniloj spixan tu’, haka’ ta yulb’al stx’ojal
tu’ hun yehi tom yixal, sq’anab’, tonhe
kaw yohtaj sb’ah, yetb’ih sb’ah yinh
munil maka hunujxa tzet yuh kaw
chkawxi sk’ul yinh hun-hun.

c. Ta kaw nahunhe chyiloj spixan mak ay
yuh sb’ah b’oj tu’ maka nahunhe chyeta.

d. Ta ay stx’ojal ch’ek’ yinh sq’inal ya’ ix
yet ay hej tzet chyijb’ah sb’ah yub’ yinh
tzet chuh yaq’ni sk’uluj yinh Yahaw maka
ta ay ch’en potx’b’al ch’oknikoj yuh yinh.

e. Yilaxiloj spixan snimanil ya’ ix yuh
yaq’ni ya’ winaj eloj yinh sk’ul yinh
yaq’ni sb’ah ya’ ix tet ya’, maka haka’na
chk’uplaxiltoj hunuj yix unin ya’ ix tu’.

f. Yuh yahwal yinh ya’ ix.

g. Yet yinh ssat uninale ch’ek’ hej stx’ojal
yinh ya’ ix.

h. Ta ch’ay yinh hej muleh t’inhb’ab’ilxa
yinh skab’lahunheb’ shujk’al chejb’anile
yet te’ chejab’ hum chmunlanhen
hustisya.

Mak ch’ay yinh hune’ mule ti’, ch’okojtoj yul te’
yulb’al howeb’ skab’winaj masanta lahunheb’
yoxk’al hab’ilal yuh stohlan smul, walxanhkam
tzet chyute skolnoj sb’ah mach nab’ chub’
yayojtij ninoj stohlab’anil smul tu’. Maktaj
ch’ok yul sq’ab’ hustisya yuh hune’ muleh ti’
mach nab’ ay hunujxa tzet chuh stohlan smul
sataj stoh yul te’.

Shuj yixmab’anil. Hej stx’ojal ch’ek’ yinh
sq’inal ya’ ix. Ch’ay yinh mule yinh ya’ ix
maka yul ssat sunil anmah ay stx’ojal chukuj
yinh haka’ smaq’ni maka yiniloj spixan yinh ssat
anmah, chstzab’ipax yinh hej tzetet haka’:

a. Yet ta nahunhe chyilwe shunb’an sb’ah
b’oj yixal maka sq’anab’ tu’ yinh mach
sxahanil sxol yaja’ yuh tu’ xin mach xyij
sb’ah tzet chyoche.

b. Ta ay yuh sb’ah b’oj mak xyal sk’ul
yiniloj spixan tu’, haka’ ta yulb’al stx’ojal
tu’ hun yehi tom yixal, sq’anab’, tonhe
kaw yohtaj sb’ah, yetb’ih sb’ah yinh
munil maka hunujxa tzet yuh kaw
chkawxi sk’ul yinh hun-hun.

c. Yet ay hej tzet chyijb’ah sb’ah yub’ yaja’
ta ay ch’en potx’b’al ch’oknikoj yuh yinh.

d. Yilaxiloj spixan snimanil ya’ ix yuh
yaq’ni ya’ winaj eloj yinh sk’ul yinh
yaq’ni sb’ah ya’ ix tet maka haka’na yet
ay tzet yuh chk’uplaxiltoj hunuj yix unin
ya’ ix tu’.

e. Yuh yahwal yinh ya’ ix.

Maktik’a ay smul yinh hej stx’ojal ch’ek’ yinh
sq’inal ya’ ix tom yuh smaq’ni maka yuh yipikoj
yinh, chtoj yul te’ howeb’oj masanta
kab’lahunheb’oj hab’ilal yul te’, yaja’
chtzab’ojpax yinh stx’ojal smul x’ok paxoj, sunil
ti’ machxa yok yinh ta ay yaq’b’ilxa mulehal
ch’ok yib’anh haka’ yalni hej te’ chejab’ hum.

Maktik’a ay stxojal chyupaxikoj yinh ya’ ix yet
ch’iniloj spixan ya’, chtoj yul te’ howeb’oj
masanta waxajeb’oj hab’ilal, yaja’ chstzab’ojpax
yinh stx’ojal smul x’ok paxoj, sunil ti’ machxa
yok yinh ta ay yaq’b’ilxa mulehal ch’ok yib’anh
haka’ yalni hej te’ chejab’ hum.

Swaxaj yixmab’anil. Yehik’oj ya’ ix manh
melyuh hal. Ch’ay yinh mule ya’ ix ti’ mak tom
sxol sunil anmah maka yul nhah ch’ay yinh
stx’ojal tet ya’ ix sxol hunq’ahan ti’ la:

Ay stx’ojal, maka skachni ya’ ix yoknikoj tzet ay
tet yuh, maka haka’pax tzet xyiq’ b’oj smohanil
yet hunxa yehi, maka tzet yilal yoknikoj yuh yinh
smunil

Schilb’alax ya’ ix swatx’en hunuj te’ hum
chmaq’wahojikoj yinh tzet ay tet, skachni
yoknikoj tzet ay tet, maka ay sya’tajil chyil yinh;
maka sb’utni tanhoj tzet yetwanoj ya’ winaj yeh
skolwahikoj yinh ya’ ix yinh ch’en melyuh, haka’
yalni te’ chejab’ hum maka hunujxa tzetet.

Yetani maka yeb’antoj hej te’ hum yilal yeh tet
ya’ ix haka’ te’ yet stz’unb’anil sb’ih, maka te’
yumal tzet ay tet, hej tzet kaw yet yehi, hej ch’en
smunlab’al ch’en kaw yilal yeh tet yuh yijni sb’ah
smunil.

Yinihayoj sb’ah ya’ ix yuh haxkam ta machoj
machxa ch’aq’lax ch’en melyuh tet yuh sloq’ni
tzettaj yilal yeh yoknikoj yuh b’oj hej yuninal.
Yipikoj yinh yiniloj spixan ya’ ix, yetani maka
smaq’ni yuh yilni hantaj chyiq’ yinh smunil maka
ch’en melyuh ch’oktoj tet hune’ nhahil anmahil
tu’.

Maktik’a ch’ay yinh hune’ muleh ti’ chtoj yul te’
howeb’oj masanta waxajeb’ hab’ilal, sunil ti’
machxa yok yinh tato ay yaq’b’ilxa mulehal
ch’ok yib’anh haka’ yalni hej te’ chejab’ hum.

Sb’alunh chejb’anile. Spahb’anil chsayni
anmah tzet yinh stzab’i yuh skolb’aniloj. Sxol
sunil hej sya’tajil ch’ek’ yinh sq’inal ya’ ix ti’,
mach chub’ yokoj tzet yalni sb’eyb’al anmah,
yaq’ni anmah yuluj sk’ul yinh komam Jahaw
skolb’aniloj maka yuh yiniloj yib’anh tzet stx’ojal
chukuj yinh ya’ ix yuh yuhni, yijb’ali, schani,
yuchwahi maka yuh tonhe ch’ek’ ssat yinh
yetalax hunuj ya’ ix.

Ha’ nhah munil chyohtajnhen sya’tajil ch’ek’
yinh sq’inal ya’ ix yul nhah, ha’ yetwanoj yeh
st’inhb’an tzet chub’ skollaxoj haka’ kaw yeh
st’inhb’ab’anil ssat te’ chejab’ hum
yitz’atnhelaxi, spak’i mulehal b’oj smaq’lax
tanhoj hej stx’ojal yul nhah yinh hune’ shuj
yixmab’anil, chuh xin smunlanhelax yinh heb’
ya’ ix ay hej sya’tajil ch’ek’ yinh sq’inal haka’
yalni te’ chejab’ hum ti’, walxanhkam mach tzet
yeh b’oj mak ch’etan tu’.

Slahunh yixmab’anil. Tzettaj ch’aq’ni toj
niman. Tzettaj ch’aq’ni toj niman hej tzet chuh
yetalax ya’ ix, yilal ta chkuylax yinh k’ul yinh
haka’ yalni hunq’ahan ti’ la:

a) Tzet ay yok yinh tzet yehik’oj anmah ch’ok
smul yinh yetan ya’ ix.

b) Tzet ay yok yinh tzet yehik’oj anmah ch’ek’
ya’ yanmah yetalaxi.

c) Tzettaj ay yok yinh tzet yilni sb’ah anmah
ch’ek’ ya’ yanmah yetalaxi b’oj mak ch’etan tu’.

d) Tzet ay yok yinh tzet xuh yijni sb’ah tzetet b’oj
stx’ojal yinh sq’inal ya’ ix.

e) Tzettaj ay yok yinh tzet xuh yijni sb’ah stx’ojal
yinh sq’inal ya’ x’ek’ ya’ yanmah yuh tzet
x’utelaxi.

SHO’ MAJAN
ST’INHB’AB’ANIL TZETET

Shunlahunh yixmab’anil. K’ulkolwal tet
mak x’etalaxi. Hantaj tzet ch’aq’laxoj tet mak
x’ek’ stx’ojal yinh sq’inal, chstzab’ojikoj yinh
hantaj stx’ojal xuh hunxa mak yinh b’oj hantaj
xin aypax yok yinh tzet x’utelaxi. Hune’ ti’
matoj chsaylax sq’alomb’ikanh mak ay stx’ojal
x’ek’ yinh sq’inal.

Hune’ k’ulkolwal ti’, yilal ta ha’ nhah munil yet
hustisyah yohtaj tzet yekoj ha’ cht’inhb’anoj
tet.

Yet xkam mak x’ek’ stx’ojal tu’ yinh sq’inal,
ch’ek’oj yul sq’ab’ maktaj tzujantij yinh, yaja’
yinh haka’ yalni te’ chejab’ hum chkolni anmah
b’oj te’ chejab’ hum ch’ilni syijyeb’anil
hustisyah.

Skab’lahunh yixmab’anil. Tzettaj yetwanoj
yuhni swi’al Xe’q’aq’. Yuh syijyeb’anil tzet
st’inhb’a te’ Sxe’al Chejb’anile yet Xe’q’aq’ b’oj
hej chejab’ hum tak’web’il yuh Xe’q’aq’
smunlanhen yinh hej tzetet yetwanoj anmah
yehi, ta swi’al Xe’q’aq’ ti’ b’ay ch’ay yalil tzettaj
chub’ mato tzettaj mach chub’ yinh maktaj
smunlawomal tx’otx’ Xe’q’aq’ mach syijyenoj
hej chejb’anile ayayoj ssat te’ chejab’ hum ti,
chuh xin yuhnuj yinh hunq’ahan anmah ti’
sq’anni stohlan smul yinh melyuhal ta
ch’ilchatij tato yeli ay smul x’oki, yaja’ mach xin
chmaq’wahojikoj hune’ ti’ yinh, tzet ch’ay yalil
yib’anh smunil maka haka’ yalni chejab’ hum.

SWAJ MAJAN
TZETTAJ YETWANOJ XE’Q’AQ’ YUHNI

Yoxlahunh yixmab’anil. Tzettaj yetwanoj
mak ch’ek’ sya’tajil yinh sq’inal. Kaw
smunil swi’al Xe’q’aq’ st’inhb’an syijyeb’anil
tzettaj yetwanoj ya’ ix yehi yet ay hej sya’tajil
ch’ek’ yinh sq’inal ya’, haka’:

a) Yohtajnhen hej tzetet
b) Skollax yinh sunil tzet yetwanoj yehi

Maktaj smunlawomal hej nhah munil yet
Xe’q’aq’ ti’ tonhe niman ch’eb’ani maka chhitz
yoj yaq’ni ab’ix yib’anhiloj hunuj tzetet yilal
yeh yinh sq’inal ya’ ix maka chmaq’wahikoj
yinh tzet chuh yijni sb’ah sb’eytzelax tzetet yuh
skollax ya’ ix, ch’ayoj yalil mule yib’anh
hunq’ahan anmah ti’ yinh smunil b’oj yaq’b’ilxa
b’ay machkan yok yinh tzet chub’ sb’eytzelax
mule yuh nhah munil yet hustisyah.

Skanhlahunh yixmab’anil. Ya’ipnhelax hej
nhah munil chmunlanhen yek’ yalanhiloj
hej stx’ojal. Yuhnheb’al syijyelax tzettaj ay
ch’ok smuniloj nhah munil ch’ek’ yalanhiloj hej
stx’ojal ti’ st’inhb’an hune’ nhahmunil chkolni
q’inale yeb’ sxahannhelax snimanil ya’ ix, ha’
hune’ ti’ kaw ch’ok smuniloj yek’ yalanhiloj hej
mule t’inhb’ab’il yuh hune’ chejab’ hum ti’, yilal
yaq’lax smelyuhal, yatut, smunlab’al ch’oknikoj
yuh b’oj anmah chmunlanhenoj yuh syijyelo
tzettaj kaw chyetk’ulnhe.

Sholahunh yixmab’anil. St’inhb’ab’anil hej
smajb’enal nhah munil chmunlanhen
hustisya. Nhahmunil chmunlanhen hustisyah
ti’, yilal st’inhb’anoj hej nhah munil kaw
chyetk’ulnhenoj yohtajnhen hej stx’ojal
t’inhb’ab’ilayoj ssat te’ chejab’ hum ti’, kaw xin
yilal stxolb’an smunil yuh yillax anmah yulb’al
skanhlahunheb’ yixmab’anil tz’ayik, yaja’ sunil
tzet chub’ mach chmaq’wahojikoj yinh
sb’eytzeb’anil smunil hej xuwesb’al ch’ilni
stohlan anmah smul.

Swajlahunh yixmab’anil. Swi’al hej
nhahmunil tx’ihal smaj skolni heb’ ya’ ix
x’el kol tet yetalaxi. Yetwanoj tx’otx’ Xe’q’aq’
yeh yilni skolwahikoj yuh st’inhi, skolwahikoj,
sk’ulal, smelyuhal b’oj tzettaj ch’oknikoj
yuhnheb’al smunlakanh hej nhahmunil tx’ihal
smaj skolni heb’ ya’ ix x’el kol tet yetalaxi.
Nhahmunil ijb’alom yul sunil Xe’q’aq’ yuh
yitz’atnhelax yek’ hej stx’ojal yul nhah b’oj yinh
sq’inal ya’ ix – CONAPREVI – ha’ xin yilal
yiptzenoj swayikanh b’oj skolwahojikoj yinh
yok tzujnuj, yok yetb’ihoj b’oj yohtajnhen tzet
yekoj hej yamb’ab’ahil yet heb’ ya’ ix kaw ay
yohtajb’al ayikoj ssatoj. 

Shujlahunh yixmab’anil. Ya’ipnhelax
nhahmunil. Nhahmunil ijb’alom yul sunil
Xe’q’aq’ yuh yitz’atnhelax yek’ hej stx’ojal yul
nhah b’oj yinh sq’inal ya’ ix – CONAPREVI – ha’
yilal yijb’ali, skuyni b’oj yiptzen hej chejb’anile
ay yok yinh smaq’lax tanhoj hej sya’tajil ch’ek’
yul nhah b’oj yinh sq’inal heb’ ya’ ix.

Kaw yetwanoj Xe’q’aq’ yeh ya’ipnheni b’oj
syilalnhelax hej nhahmunil ayxatik’a yuh
smunlanhelax hej stx’ojal ch’ek’ yinh sq’inal
anmah b’oj ya’ ix, yuh st’inhb’alax tzet chuh
yinhnhen sb’ah, sxol hunq’ahan ti’ xin, ay
CONAPREVI, Nhahmunil chkolni ya’ ix mach
wesoj DEMI, Yixmab’anil nhahmunil yet heb’
ya’ ix tzab’anikoj yinh swi’al Xe’q’aq’ SEPREM,
haka’pax hej tzet b’ay matanil chkollax heb’ ya’
ix yinh smunil hune’ nhahmunil chkolni anmah
yinh matanil yul ssat hustisyah yet ch’ay yinh
mule. Hakpaxtu’ st’inhb’alax ya’ipnhelax hej
nhahmunil yinh sb’ah b’oj hunq’ahan yet swi’al
Xe’q’aq’ yinhtik’a sunil tzet chyetk’ulnhelax ti’.

Swaxajlahunh yixmab’anil. Skuylax maktaj
smunlawomal tx’otx’ Xe’q’aq’ yehi. Yulb’al
smunlanheb’anil stxolil smunlanhelax
yitz’atb’al b’oj smaq’lax tanhoj stx’ojal yullaj
nhah b’oj yinh sq’inal ya’ ix – PLANOVI -, tet
Nhahmunil ijb’alom yul sunil Xe’q’aq’ yuh
yitz’atnhelax yek’ hej stx’ojal yul nhah b’oj yinh
sq’inal ya’ ix - CONAPREVI – b’oj yaq’b’ilxa hej
nhahmunil mach yetoj swi’al Xe’q’aq’,
yetwanoj yeh smunlanhen skuylaxi,
smunlanhelaxi b’oj yohtajnhen tzet yekoj hej
munil yuh skuylax anmah yib’anhiloj yek’ ya’
ya’ ix yinh yetalaxi yaja’ yilal paxoj ta
sb’eytzelax yinh yik’al b’oj sb’eyb’al anmah
b’ay chyetk’ulnhelaxoj smunlawom Xe’q’aq’
b’oj chyilalnhelax maktaj chmunlanhen
hustisyah.

Sb’alunhlahunh yixmab’anil. Skollax ya’
ch’ek’ sya’tajil yinh sq’inal. Kaw smunil
Xe’q’aq’ yeh skolwahikoj yinh mak ch’ek’
sya’tajil yinh sq’inal maka hunuj yet chik’ilal
sb’ah yaja’ yinh matanil, yilal skolwahikoj yinh
yaq’ni hunuj ya’ skolomal chmunla yinh
matanil, yuh st’inhb’alax syijyelas tzettaj kaw
yetwanoj yehi.

Shunhk’al Yixmab’anil. Smunlanheb’anil
yul sunil Xe’q’aq’ spujb’alax hej ab’ix ay
yok yinh yek’ ya’, ya’ ix yetalaxi.
Nhahmunil iq’nhe sb’isil anmah ay ssat tx’otx’
Xe’q’aq’ ti’ kaw smunil yekoj smunlanhen yinh
ab’ix ch’ek’ tet yuh nhahmunil yet hustisyah,
nhahmunil ch’ek’ yalanhiloj hej mule, Swi’al
ch’ijb’ali yinh hej nhahil ch’ek’ yalanhiloj hej
stx’ojal chuh anmah yuh yek’toj yul sq’ab’
xuwesb’al, nhahmunil yet ya’ chmunlanhen
tzettaj yetwanoj anmah yehi, nhahmunil
stanhehomal konhob’, nhahmunil chkolwahikoj
yinh anmah meb’a’ yuh skollax yul sq’ab’ heb’
ya’ xuwes yet ay hunuj smul b’ay xchalohi, hej
nhahmunil chkolni anmah b’oj tzantzet
nhahmunil yohtaj tzettaj mulehal t’inhb’ab’ilayoj
ssat te’ chejab’ hum ti’, smunlanhen hej
syeb’anil b’oj yab’ixal yinh hantaj sb’isil anmah
yaja’ kaw yilal yichenkanh hune’
smunlanheb’anil yul sunil Xe’q’aq’ spujb’alax
hej ab’ix ay yok yinh yek’ ya’, ya’ ix yetalaxi.
Kaw yilal xin ssayni hej nhahmunil x’aq’lo
b’inahoj ti’ tzet chub’ smunlanhenoj, yinh
haka’ yalni smunil yuh syijyelo hune’ tzet
yetwanoj yeh yuhni ti’.

Sb’ab’el skab’winaj yixmab’anil. Yaq’lax
smelyuhal. Nhahmunil chmunlanhen smelyuhal
Xe’q’aq’ ti’ yilal st’inhb’anoj smelyuhal sxol
ch’en ch’oktoj b’oj ch’eltoj yinh smelyuhal
Xe’q’aq’ ti’, yuh syijyelo tzet ayayoj ssat te’
chejab’ hum ti’, yinh haka’ yalni hunq’ahan ti’
la: 

a) Ta chwayikanh hune’ nhahmunil chkolni
q’inale yeb’ sxahannhelax snimanil ya’ ix.

b) Ya’ipnhelax nhahmunil ch’ek’ skuynuj tzet
x’iq’ni hunuj maka.

c) Swayikanh hej nhahmunil kaw kuyb’il yinh
yohtajnhelax hej stx’ojal ch’ek’ yinh sq’inal
b’oj snimanil heb’ ya’ ix.

d) Ya’ipnhelaxi b’oj smunlanheb’anil yinh k’ul
hune’ nhahmunil ijb’alom yul sunil Xe’q’aq’
yuh yitz’atnhelax yek’ hej stx’ojal yul nhah
b’oj yinh sq’inal ya’ ix – CONAPREVI –

e) Smunlanhelax yichi hune’ stxolil
smunlanhelax yitz’atb’al b’oj smaq’lax
tanhoj stx’ojal yullaj nhah b’oj yinh sq’inal
ya’ ix – PLANOVI -.

f) Ya’ipnhelax smunlanheb’anil skollax
anmah ayikoj yul sq’ab’ hustisyah b’oj
maktaj chmunlanhen hustisyah ssat
kotx’otx’al.

g) Ya’ipnhelax nhahmunil chkolwahikoj yinh
anmah meb’a’ yuh skollax yul sq’ab’ heb’
ya’ xuwes yet ay hunuj smul b’ay xchalohi
yuh skolwakoj yinh anmah yinh matanil.

SHUJ MAJAN
TZET SLAHWOB’AL B’OJ EK’OM YEH
ST’INHI

Skab’lahunh skab’winaj Yixmab’anil.
Ek’om yek’i. Nhahmunil chmunlanhen
hustisyah ti’, yilal st’inhb’anoj hej nhah munil
kaw chyetk’ulnhenoj yohtajnhen hej stx’ojal
t’inhb’ab’ilayoj yinh sholahunh yixmab’anil
hune’ te’ chejab’ hum ti’, chyijyelaxoj tzet
t’inhb’ab’ilayoj ssat te’ chejab’ hum ch’ilni
syijyeb’anil hustisyah, chejab’ munil 51-92
sb’isil yet nhahil yulpopb’al b’oj tzettaj
watx’eb’ilxakoj yinh, b’oj te’ schejab’ hum
nhahmunil xuwesb’al. K’untik’a st’inhi hej
nhahmunil kaw ch’ilnoj sunil ti’, yetwanoj yeh
yohtajnhenoj tzettaj st’inhb’a te’ chejab’ hum
ti’ yinh tzet b’ay chstzab’ojpax Nhahmunil
chmunlanhen hustisyah.

Hej yixmab’anil nhah munil kaw t’inhan yekoj
yinh tzet stzote sholahunh yixmab’anil yet te’
chejab’ hum ti’, yilal yok yinh munil yulb’al
kab’lahunheb’ x’ahaw stzujanilxa yet cht’inhi
hune’ te’ chejab’ hum ti’ yul sunil tx’otx’
Xe’q’aq’.
Oxeb’ skab’winaj Yixmab’anil. Ek'om yehi.
Ta machto chst’inhb’a nhahmunil ch’ek’
yalanhiloj hej stx’ojal hune’ nhahmunil
chkolni q’inale yeb’ sxahannhelax snimanil ya’
ix ayayoj yinh skanhlahunh yixmab’anil hune’
te’ chejab’ hum ti’, ya’ swi’al nhah munil ch’ek’
yalanhiloj hej stx’ojal ti’, yilal st’inhb’anoj ya’
tzettaj yixmab’anil nhahmunil ti’ yilal
yohtajnheni:

Yixmab’anil nhahmunil chyaq’ b’inahoj
skanhlahunh yixmab’anil te’ chejab’ hum ti’, yilal
st’inhoj yulb’al kab’lahunheb’ x’ahaw yet
cht’inhi te’ chajab’ hum ti’.

Kanhlahunheb’ skab’winaj yixmab’anil.
Chmunlanhelax shellax skab’ yixmab’anil te’
chejab’ hum 70-96 sb’isil, Chejab’ hum yuh
stanhelax maktaj chuh yek’ yul sq’ab’ hustisyah
b’oj maktaj ay yok yinh smunlanhen hustisyah
yuh stoh anmah yul te’, hakti’ xin chyukanoj:

Skab’ Yixmab’anil. Chyetk’ulnhe.
Smunlanheb’anil stanhelax anmah ti’,
chetk’ulnhe skolwahikoj stanhelax heb’ ya’
smunlawomal nhahmunil chmunlanhen hustiyah,
heb’ ya’ stanhehomal kotx’otx’al b’oj heb’ ya’ yet
nhahmunil ch’ek’ yalanhiloj hej stx’ojal,
haka’pax stanhelax anmah chyaq’ sb’ah yinh ta
xyil tzet xuh yek’ hune’ stx’ojal, heb’ ya’ chkuyni
tzetet, ek’om yalanhiloj, mak ay stx’ojal x’ek’
yinh sq’inal, heb’ ya’ ix ch’ek’ ya’ yanmah
yetalaxi heb’ yuninal b’oj yaq’b’ilxa maktaj ay
hej sya’tajil chtit yinh sq’inal yuh ay ninoj yok
yinh st’inhb’ab’anil stohlab’anil hune’ mule.
Hakpaxtu’ stanhelax heb’ ya’ ab’ixlom yuh
spujb’an tzettaj chmunlanhelaxi, yuh syijyen
tzet yilal smunlanheni.

Howeb’ skab’winaj yixmab’anil. Stz’aj
helb’al. chuh sheli tzettaj ayayoj ssat te’
chejab’ hum ti’ yuh tzettaj t’inhb’ab’ilayoj ssat
te’ chejab’ munil 17-73 sb’isil yet te’ chejab’
hum chmunlanhen hustisya; chejab’ munil 51-92
sb’isil chejab’ hum ch’ilni syijyeb’anil
hustisyah, chejab’ munil 2-89 sb’isil schejab’
hum yet nhahmunil yet hustisyah, chejab’
munil 97-96 sb’isil, Chejab’ hum
sxahannheb’anil b’oj spujb’alax tzettaj
yetwanoj ya’ ix yehi; chejab’ munil 42-2001
sb’isil, Chejab’ hum yahb’alkanh anmah;
chejab’ munil 106 sb’isil, chejab’ hum chkolni
anmah; chejab’ munil 107, chejab’ hum
smunlanhe skolni anmah b’oj schejab’ hum
heb’ ya’ txonhom, haka’pax sunil tzet yilal
swatx’i tet hej te’ chejab’ hum xax aq’lo
b’inahoj.

Swaj skab’winaj yixmab’anil. Tzettaj b’ay
chstzab’oj stxumb’anil. Ayikoj stz’ajoj b’ay
chstzab’i stxumb’anil hun te’ chejab’ hum ti’
tzettaj t’inhb’ab’ilayoj ssat te’ yumal sxe’al
chejab’anile yet Xe’q’aq’ b’oj hej te’ chejab’
hum chmunlanhelax yul sunil ssat yib’anh
q’inal tak’web’il yuh Xe’q’aq’ ti’ smunlanhen
yib’anhiloj hej tzetet yetwanoj anmah yehi.
Kaw syilalil yokoj stxumb’anil hune’ te’ chejab’
hum:

Te’ lahk’ulal chmunlanhen yilaxiloj sunil hej
yahyeb’ahil yinh sq’inal ya’ ix.

Te’ lahk’ulal sxol hej konhob’ yet tx’otx’
Ab’yayala yuh skachlaxi, st’inhbani b’oj smaq’ni
tanhoj hej stx’ojal ch’ek’ yinh sq’inal ya’ ix.

Hujeb’ skab’winaj yixmab’anil. Sb'utlax
tanhoj. Chb’utlax tanhoj sunil hej tohol lahk’ulal
maka tzettaj chmaq’wahikoj yinh mach chyijyelo
tzettaj ayayoj ssat te’ chejab’ hum ti’.

Swaxaj skab’winaj yixmab’anil. Q'inale b'ay
chmunlahi. Hune’ te’ chejab’ munil ti’
ch’ichojikoj te’ yokoj yinh smunil waxajeb’
tz’ayik lawitik’a spujb’alo yul te’ pujb'al ab'ix yet
Xe'q'aq'.

EK’JAB’TOJ YUL SQ’AB’ HEB’ SWI’AL XE’Q’AQ’
YUH SCHALAXIK’OJ, SPUJB’ALAXI B’OJ
SYIJYELOHI.

XT’INHIKOJ YUH NHAHMUNIL YET
YULPOPB’AL, YUL Q’ALOM KONHOB’ XE’Q’AQ’,
YINH SB’ALUNH TZ’AYIK YET SKANH X’AHAW
YET HAB’IL DOS MIL OCHO.

Eduardo Meyer Maldonado
Swi’al
José Roberto Alejos Cámbara
Tz’ib’lom
Rosa Elvira Zapeta Osorio
Tz’ib’lom

NHAHMUNIL YET SWI’AL XE’Q’AQ’: Xe’q’aq’,
kab’eb’ tz’ayik yet sho’ x’ahaw yet hab’il dos
mil ocho.

PUJB’ALOJAB’I KAT SYIJYELOHI
COLOM CABALLEROS
Carlos Vinicio Gómez Ruiz
Swi’al yinh nhahmunil stanhehomal konhob’
Carlos Larios Ochaita
Swi’al stz’ib’lomal swi’al tx’otx’ Xe’q’aq’

CHEJB’ANILE YUH YOHTAJNHELAX HEJ AB’IX YET HEJ NHAHIL MUNIL YET XE’Q’AQ’
TIHB’ILXA
CHEJAB’ MUNIL 57-2008 SB’ISIL

YICHOB’ANIL
Yet chjaq’ni b’inahoj yohtajnhen anmah shunil
tzetet ay yok hej nhahil munil yet Xe’q’aq’, yilal
kotxumni ta yet yox skab’winaj tz’ayik yet
sb’alunh x’ahaw yet hune’ hab’il 2008 masanta
slahwob’alxa hab’il 2011, kaw nan k’ulal xuh
sb’elwi hej tzetet yuh spujb’alax hej smunil hej
nhahil munil yet Xeq’aq’ yuh haxkam mach kaw
xyakoj heb’ ya’ x’ek’le swi’aloj kotx’otx’al ti’
yinh sk’ul smunlanheni, kaw xin x’aq’lax yip
heb’ ya’ yuh hej nhahil munil mach yetoj
Xe’q’aq’ ti’ yinh yanikanoj hej spujb’anil smunil
tu’ yinhtajiloj.

Yuh hune’ ti’ xin, yet kanhlahunheb’ tz’ayik yet
skab’ x’ahaw x’ek’kantoj, ya’ Otto Pérez Molina
swi’al kotx’otx’al, xyaq’oj ya’ yul hinq’ab’
wijb’ali yinh hune’ nhahil munil ch’ilni sajsajil
smunil hej nhahil munil yet Xe’q’aq’ ti’, b’ay
xjiche janikoj yinh kok’ul jilni ssajsajil munil
chuh smunlawom Xe’q’aq’ yuh skolwahikoj
kopahnitoj hej eleq’ b’oj yaq’b’ilxa hej stx’ojal
ch’ek’ yullaj hej nhahil munil.

Haktu’ xin xuh janikoj yinh kok’ul jilni tzet
yekoj syijyelax yohtajnhen anmah tzet
sb’eytzeb’anil smunil hej nhahil munil yet
Xe’q’aq’ ti’, b’ay xjil han xin ta kaw ay sya’tajil
yinh hej tzet xax pujb’alax yuh maktaj yetwanoj
yeh hune’ munil ti’ haxkam kaw chk’ay sk’ul
anmah yinh tzet chuh stihlaxiloj tzetet tet b’oj
mach ch’ek’ yiq’a’ tzet yalni te’ chejab’ hum,
hunq’ahan tzetet ti’ xin mach chkolwahikoj yinh
anmah yuh stxumni tzet chuh stihlaxiloj
yokb’anil smelyuhal hej nhahil munil tet.

Yuh ti’ xin, yuh xin yinh yox skab’winaj tz’ayik
yet sho’ x’ahaw yet hab’il 2012, xkonh ichikoj
jek’ yalanhiloj tzet yekoj yaq’lax yohtajnhen
anmah tzet yekoj smunil hej nhahil munil yet
Xe’q’aq’ ti’ yul oxeb’ yoxk’al hej nhahil munil
yet yixmab’anil swi’al Xe’q’aq’ ti’ ayikoj yul
sq’ab’ hune’ nhahil munil ch’ilni sajsajil smunil
hej nhahil munil yet Xe’q’aq’ ti’, b’ay ay hej
ilweb’al x’ek’ yulb’al hun-hun x’ahaw b’ay
xjilpax han ta kaw mach chyakoj heb’ ya’ yinh
sk’ul yaq’ni ohtajnhelax tzet chuh sb’elwi hej
munil chuh.

Hun-hun x’ahawtik’a yijni sb’ah jek’ yalanhiloj
hej tzetet tu’ han, yaja’ nixhtejalnhe xin
holahuntaj tz’ayikxa chuh yijni sb’ah yulb’al
swaj b’oj shuj x’ahaw yaja’ yettax swaxaj
x’ahaw xin shujq’inhtajilxa chuh yillax tzet chuh
sb’elwi hej munil chuh hej yixmab’anil nhah
munil b’ay ayikoj munil yuh nhahil munil ch’ilni
sajsajil smunil hej nhahil munil yet Xe’q’aq’ ti’.
Yet xax yij sb’ah hune’ b’ab’el yixmab’anil
munil ti’ xin, yet yichob’anil shunlahunh x’ahaw
x’allax jab’e’ han ta ay hune’ nhahil munil yul
shunil hej tx’otx’al yet ssat yib’anh q’inal ti’
chmalen sajsajil hej munil taq’web’il yuh swi’al
Xe’q’aq’ yuhnheb’al hab’an chyutekoj hej ab’ix
tet anmah yinh tzet yekoj smunalnheb’anil hej
tzetet yuh hej nhahil munil yet Xe’q’aq’,
lanhanxa jay yul sq’ab’ hune’ ti’ yuh honh
yanikoj yul ssat sunil hej tx’otx’al yul shunil ssat
yib’anh q’inal haka’ hune’ tx’otx’al b’ay kaw
tanheb’il naj leq’ti’al b’oj eleq’al yullaj nhahil
munil.

Yaja’, ha’ staq’b’al yilal juni yinh hune’ ti’ yuh
koyijyen tzet yilal juni yinh ni’anch’an q’inal,
chyoche ta kam chyakoj swi’al Xe’q’aq’ yinh
sk’ul smunlanheni, yuh xin chjapaxik’oj te’
chejb’anile yuh yohtajnhelax hej ab’ix yet hej
nhahil munil yet Xe’q’aq’ yul sq’ab’ maktaj
kaw helan yinh hune’ munil ti’, yixmab’anil
hune’ te hum ti’ xin kaw chkolwahojikoj yuh
stxumni anmah yinh kaw k’ul st’inhb’ab’anil
yaq’lax yohtajnhe’ tzet kaw yelapnoj yeh
smunlanheb’anil spujb’ab’anil yoknikoj ch’en
melyuh yuh hun-hun nhahil munil.

Yinh hej sxaj humal te’ chejb’anile tihb’il ti’
ayayoj smunil b’oj tzet taq’web’il yuh nhahil
munil ch’ilni sajsajil smunil hej nhahil munil yet
Xe’q’aq’, ak’ xin hune’ nhahil munil ti’ yaja’
kaw chyilwe syijyen tzet yetwanoj yuni
yuhnheb’al xin aq’an sk’ul maktaj kaw yilal yeh
tet Xe’q’aq’, anmah ah Xe’q’aq’ ti’.

Yuh ti’ xin, kaw chin tzalah waq’ni hune’ te’
chejab’ hum ti’ munlanheb’il yuh heb’ ya’
nimejtaj kuywinajxa yinh hej tzet yetwanoj
anmah yeh ssat kotx’otx’al, mach xin chkab’kon
hink’ul han haxkam kaw chkolwahojikoj te’ yuh
yiptzelax naj sajsajil yinh smunil hej nhahil
munil yet Xe’q’aq’ ti’.

2 SYEB’ANIL TE’ “CHEJB’ANILE YUH
YOHTAJNHELAX HEJ AB’IX YET HEJ
NHAHIL MUNIL YET XE’Q’AQ’
TIHB’ILXA”

Yohtajnhen anmah tzet chuh yijni sb’ah smunil
hej nhahil munil yet Xe’q’aq’ ti’, spilalil yekoj
yinh syijyelax tzet yetwanoj anmah yehi, yinh
hune’ ti’ xin ch’aq’lax tzet yetwanoj yoknikoj
yuh anmah yuh yanikoj sb’ah sxol tzet chuh
heb’ naj swi’al kotx’otx’al b’oj yek’ yalanhiloj
tzet chuh heb’ naj.

Schejab’ konhob’ yekoj smunil heb’ naj swi’al
kotx’otx’al Xe’q’aq’ ti’, b’ay smunlawom
konhob’ yekoj heb’ naj swi’al kotx’otx’al ti’,
machtaj ha’ heb’ naj kaw iq’nhe tzetet to yilal
syijyen heb’ naj tzet chyal konhob’ tu’, yuh ti’
yilal yeh st’inhb’alax smunlanheb’anil hej tzetet
yuh yillaxi ta sajsajil chuh yijni sb’ah hej munil
yuh tzet yinh chuh yijni sb’ah, tzet yuh chyij
sb’ah, mak ch’uni b’oj tzet chuh yoknikoj hej
tzetet b’oj ch’en melyuh yet konhob’ yehi b’oj
tzet yinh chstzab’i heb’ naj yuh yijni b’ah hej
munil yet Xe’q’aq’ ti’.

Yettax hab’il 1985 hal te’ Yumal Sxe’al
Chejb’anile yet Xe’q’aq’, waxanhkami hune’xa
hab’ilal stzujanilxa x’ichikoj yoknikoj te’,
xst’inhb’a te’ ta yuhnheb’al k’ul chuh sb’elwi
hej tzetet ssat kotx’otx’al Xe’q’aq’ ti’, to yilal
st’inhb’alaxi ta kaw yetwanoj anmah yeh
yohtajnhen hej tzetet ay yok yinh hej nhahil
munil tx’otx’ Xe’q’aq’ yehi, haka’pax
yohtajnhen hej tzetet ay yok yinh anmah
smunlawom hal tx’otx’ Xe’q’aq’ yehi,
yuhnheb’al chkachna xin yeb’alax hej tzetet yinh
hej munil, haxkam kaw yet hej tx’otx’ale b’ay
hune’nhe mak chchejwa yehi,; yinh hakti’ xin
kaw xyilalnhelax yinh hej yixmab’anil
lahunheb’skab’winaj b’oj hunlahunheb’
skab’winaj b’ay kaw cht’inhb’alaxi ta kaw
yetwanoj anmah yeh yohtajnhen hej tzetet ay
yok yinh munlawom yaja’ mach xin chuh
spujb’alaxi haxkam xikiltaj yeh paxoj.

Yaja’ yinhxa hab’il 2008, yet xwayikanh hune’
yixmab’anil smunlawom swi’al Xe’q’aq’
chmunlanhenoj tzettaj kaw yilal syijyelax yinh
yohtajnhen anmah hej tzetet ay yok yinh smunil
hej nhahil munil yet Xe’q’aq’ yinh te’
chejb’anile yuh yohtajnhelax hej ab’ix yet hej
nhahil munil yet Xe’q’aq’, chstzab’i yinh chejab’
munil 57-2008 sb’isil yet heb’ ya’ yet
Yulpopb’al x’ichi smunlanhelax ssat kotx’otx’al
ti’ yinh hunk’al tz’ayik yet skanh x’ahaw yet
hune’ hab’il 2009, kab’lahunheb’ skanhwinaj
yixmab’anil iq’b’il yuh, hakti’ xin yet stxolil te’
la:

NIMAN YAMAN
B’AB’EL MAJAN
TZETTAJ YINH CHSTZAB’I CHEJB’ANILE

SKAB’ MAJAN
SYIJYEB’ANIL CHEJB’ANILE YINH
SAJSAJNHEN HEJ MUNIL

YOX MAJAN
YOHTAJNHEN ANMAH TZET CHUH HEJ
NHAHIL MUNIL YET XE’Q’AQ’ YEHI

SKANH MAJAN
YIXMAB’ANIL HEJ NHAHIL MUNIL B’AY
CH’AQ’LAX YOHTAJNHEN ANMAH
TZETET

SHO’ MAJAN
HEJ AB’IX XIKILTAJ YEHI B’OJ YILAL
SK’UB’ALAXI

SWAJ MAJAN
SMUNLANHEB’ANIL HEJ AB’IX AY YOK
YINH SQ’INAL ANMAH

SHUJ MAJAN
YUMAL HEJ TZETET AB’IX KAW
YETWANOJ YOHTAJANHEN ANMAH

2 NIMAN YAMAN
SB’EYTZEB’ANIL YOHTAJNHEN ANMAH

TZET CHYOCHE YINH HEJ NHAHIL MUNIL

HUN MAJANILNHE

3 NIMAN YAMAN
TZET CHUH YOK YA’ SKOLOMAL TZET
YETWANOJ ANMAH SSAT KOTX’OTX’AL
YEH YINH HUNQ’AHAN MUNIL TI’

B’AB’EL MAJAN
TZET YETWANOJ YUNI

SKAB’ MAJAN
SB’EYTZEB’ANIL SAJSAJNHEN TZET
CHUH YIJNI SB’AH HEJ MUNIL

4 NIMAN YAMAN
SXAHANNHELAX TZET YETWANOJ HEJ
MUNLAWOM YEHI HAKA’ YALNI HEJ
CHEJB’ANILE.

B’AB’EL MAJAN
TZETTAJ YINH CHSTZAB’I NIMAN
YAMAN TI’

SKAB’ MAJAN
SB’EYTZEB’ANIL TZET CHUH SPICH’LAX
HEJ TE’ HUM

5 NIMAN YAMAN

HUN MAJANILNHE
TZET YETWANOJ ANMAH YUNI B’OJ
TZET CHUH STANHTZEN HEJ MULE

TZET EK’OM YEH CHT’INHI B’OJ
STANHB’AL

Yinh shunil tzet iq’b’il yuh hune’ te’ chejab’
hum ti’, ay hej tzetet kaw t’inhan yeyoj ssat hej
te’ chejab’ hum cht’inhb’alax yuh heb’ swi’al
Xe’q’aq’ yaja’ haktu’ chstzab’ipax yinh hej
chejab’ chmunla yul sunil ssat yib’anh q’inal
t’inhb’ab’il yoknikoj yuh Xe’q’aq’; b’ay xin
ch’elwan hunq’ahan tzetet ti’ la:
a. Ta mach hunuj mak ch’ilaxiloj spixan, kat
lahan chub’ yillaxoj anmah chq’annoj
yohtajnhe’ tzet yekoj smunil hej nhahil
munil.

b. Ta kaw smunil anmah yekoj syijyen tzet kaw
yalni te’ chejab’ hum ti’, tom ayikoj stz’ajoj
hej nhahil munil yet Xe’q’aq’ mato machoj
yaja’ ta ay ch’en melyuh b’oj tzetet yet
Xe’q’aq’ ch’oknikoj yuh yilal yaq’ni
yohtajnhelax tzet chuh.

c. Stihb’anil hej tzetet xikiltaj yeh tet Xe’q’aq’,
yuh ay hunuj skachnab’anil tzet chuh
stxumlax yuh anmah haka’ yalni hej te’
chejab’ hum.

d. Hej ab’ix kaw yet kotx’otx’al yehi haxkam
kaw yilal yeh yinh hej munil yuh mach hunuj
q’anb’al b’ay chstzab’ipaxoj.

e. Stxumb’anil syilalil tzet kaw chuh
spujb’alaxi, sajsajil, matanil b’oj shab’anil
chuh yijni sb’ah hej tzetet yinh ha’ machtaj.

f. Hej skachnab’anil tzab’anikoj yinh hej te’
chejab’ hum yuh tzet chuh spujb’alax hej
ab’ix yilal yeh tet Xe’q’aq’, kab’eb’nhe b’ay
ayikoj hune’ ti’, yinh hej ab’ix kaw xikiltaj
yehi b’oj hej ab’ix yilal sk’ub’alaxkanh.

g. St’inhb’alax syijyeb’anil hune’
sxikiltajnhelax hej ab’ix ay yok yinh sq’inal
munlawom yuh yohtajnhelax tzet
b’osb’ab’iltoj ssat hej te’ hum, haka’ tzet
yinh b’eytzeb’iltoj b’oj yetwanoj yeh
stanhelaxi, st’inhb’alaxi, swatx’elaxikoj
maka yak’nhelaxi.

h. Yok ya’ ilom tzet yetwanoj anmah yeh
stz’ajoj hunq’ahan tzetet ti’ haxkam ha’ ya’
yilal st’inhb’anpax tzet sya’tajil ch’ek’ yinh
hunq’ahan ti’.

i. Hune’ yixmab’anil hustisya b’oj
smunlanheb’anil tzetet st’inhb’an
sxahannhelax tzet yalni hej te’ chejab’ hum.

Yinh hakti’ xin chuh syijyelax tzet t’inhb’ab’ilxa
ssat hej te’ komon chejab’ hum haka’ yalni hej
swi’al Xe’q’aq’ yinh hune’ tzet syilalil
yohtajnhen anmah tzet yekoj hej tzetet yinh hun-
hun nhahil munil yet Xe’q’aq’.

3 CHEJB’ANILE YUH YOHTAJNHELAX
HEJ AB’IX YET HEJ NHAHIL MUNIL YET XE’Q’AQ’
TIHB’ILXA
Chejab’ munil 57-2008 sb’isil
Nhahil Yulpopb’al yet tx’otx’ Xe’q’aq’

HAXKAMI:
Te yumal hej sxe’al chejb’anile yet Xe’q’aq’
kaw syilalnhen te’ q’inale, yuni anmah tzet
chyoche sk’ulalloj tet b’oj syijyelax tzet
yetwanoj anmah yehi, yilni anmah haka’ mak
yilal yuni tzetet yuh yehik’oj naj aq’ank’ulal sxol
shunil maka, syamb’an sb’ah yuhnheb’al xin
kaw ssayni yahb’alkanh b’oj sk’ulal tet shunil
maka.

HAXKAMI:
Ta smunlawom konhob’ yekoj heb’ naj kaw
ayiktoj munlawoj yullaj nhahil munil yet
Xe’q’aq’ ti’, ta kaw st’inhb’akanoj te’ yumal hej
sxe’al chejb’anile yet Xe’q’aq’ ti’ ta ha’ konhob’
kaw yilal yilni yijni sb’ah tzetet haka’ kaw yehi
haxkam ch’aniktoj munlawom yullaj nhahil
munil b’oj ta mach hunuj smunlawom Xe’q’aq’
ti’ waxanhkam kaw ayikoj satoj kotx’otx’al
mach ek’b’aloj ssataj hej te’ chejab’ hum.

HAXKAMI:
Te’ yumal hej sxe’al chejb’anile yet Xe’q’aq’
kaw st’inhb’a spujb’ab’anil hej tzetet kaw ay yok
yinh hej munil yet kotx’otx’al yehi b’oj hej ab’ix
iq’b’il yuh hej smunlawom kotx’otx’al yilal
yohtajnhen anmah, haka’pax yoktoj anmah
sq’amb’enoj tzet yekoj smunil shunil hej nhahil
munil yet Xe’q’aq’, hej yumal b’oj yaq’b’ilxa
tzet ay yok yinh, ta mach ch’ek’b’alnipax yinh
tzet yalni te’ schejab’ hum kotx’otx’al.

HAXKAMI:
Yilal syijyelax spujb’alo tzet yalni hej
chejb’anile yuhnheb’al xin tzalalk’ulal yeh
anmah ch’apnoj sq’annoj yaq’lax yohtajnhe’ tzet
yekoj smunil hej nhahil munil yet Xe’q’aq’,
yuhnhe xin chstzab’ipax yinh haka’ yalni hej te’
chejab’ hum yet kotx’otx’al yuhnheb’al
sxahannhelax tzet yetwanoj anmah yehi, kat
st’inhb’an tzettaj mach chuh yaq’lax yohtajnhe’
anmah yuh sxikiltajil, yuhnheb’al xin mach
ch’ek’toj yul sq’ab’ anmah kat ay hej stx’ojal
ch’elikoj yinh.

HAXKAMI:
Shunil tzet tihb’ilayoj b’etet ti’ tzab’anikoj yinh
te’ yumal hej sxe’al chejb’anile yet Xe’q’aq’
b’oj hej te’ chejab’ hum ch’oknikoj yul shunil
ssat yib’anh q’inal taq’web’il yuh kotx’otx’al
yoknikoj yuh yuh syijyelax skolwahikoj yinh
anmah; yuh ti’ xin syilalil yeh smunlanhelax
hune’ te’ chejab’ hum chmunlanhen hunq’ahan
syilalil ti’ tet anmah, hej yilb’eh,
smunlanheb’anil b’oj shunil tzet yilal
smunlanhelax yuh syijyelax tzet kaw yetwanoj
anmah yeh yinh yohtajnhen hej tzetet ay yok
yinh hej nhahil munil yet Xe’q’aq’, yanikoj
sb’ah stz’ajoj maktaj chyikanh sb’ah spich’ni
tzet chuh sb’elwi smunil shunil heb’ naj
smunlawom swi’al Xe’q’aq’, smunlawom
kotx’otx’al, nhahil munil b’oj shunil maktaj ay
ch’en melyuh b’oj tzetet yet kotx’otx’al yeh
ch’oknikoj yuh.

TA CHALTU’:
Haka’ chuh yaq’ni te’ yumal hej sxe’al
chejb’anile yet Xe’q’aq’ smuniloj yinh
hunlahunheb’ sb’alunhk’al yixmab’anil yinh a)
spohb’anil,

ST’INHB’A:
Hune’:
Chejb’anile yuh yohtajnhelax hej ab’ix yet hej
nhahil munil yet Xe’q’aq’ tihb’ilxa.

B’AB’EL NIMAN YAMAN
B’AB’EL MAJAN
TZETTAJ YINH CHSTZAB’I
CHEJB’ANILE

B’AB’EL YIXMAB’ANIL. TZET
CHYETK’ULNHE TE’ CHEJAB’ HUM TI’.
TE’ CHEJAB’ HUM TI’ CHYETK’ULNHE:

1. Syijyelax yaq’lax yohtajnhen anmah tzet
chyoche yohtajnhe’ yinh mach yok yinh
sb’eyb’al maka hunujxa ch’iniloj spixan,
haxkam yetwanoj shunil mak yeh sq’anni
stihlaxiloj tzey yekoj hej yet heb’ munlwom
yet Xe’q’aq’ b’oj maktaj haktu’ yalni hune’
te’ chejab’ hum ti’.

2. Syijyelax sxahannhelax tzet yetwanoj hunhun mak yeh yinh haka’ yalni hej te’ hum yet
hun-hun nhahil munil yet Xe’q’aq’ yehi,
haka’pax yak’nhelaxpax hej ab’ix yinh hunhun.

3. Syijyelax smunlanhelax hej tzetet yinh sajsajil
yul ssat anmah yuh munlawom b’oj
sxahannhelax yetwanoj anmah yuh
yohtajnhen tzet yekoj hej munil chuh hunhun nhahil munil.

4 St’inhb’alax smunlanheb’anil spujb’ab’anil
hej ab’ix yinh haka’ kaw yeh tet anmah yuh
maktaj munlawom ch’ilnipax hunq’ahan
munil ti’ yinh hun-hun yixmab’anil hej
nhahil munil yet kotx’otx’al.

5 St’inhb’alax skachnab’anil b’ay yetwanoj
yapnipax spich’b’anil hej te’ hum ta
machpaxikoj anmah syijyen tzet yilal yuni
yuh yohtajnhen tzet chyoche.

6 Skolwahikoj swi’al Xeq’aq’ spujb’anikoj tzet
yekoj smunlanheb’anil hej tzetet yet
Xe’q’aq’ tet konhob’ haxkam yilal yehi,
yuhnheb’al xin chuh yanikoj yet yinh tzet
sb’elwi hej munil.

7 St’inhb’al syijyeb’anil ta shunil mak chuh
yohtajnhen tzet yekoj hej munil yet hej
nhahil munil yet Xe’q’aq’.

STXUMB’ANIL:
B’ab’el yixmab’anil te’ chejab’ hum ti’,
st’inhb’a ta ha’ tzet chyetk’ulnhe te’ to ha’
smunlanhelaxi b’oj syijyelax yokb’anil te’ yinh:
a) sq’anb’al b’oj yohtajnhen anmah tzet ay yok
yinh hej munil yet Xe’q’aq’ yehi; b)
yohtajnhelaxi b’oj sxikiltajnhelax hej ab’ix ay
yok yinh sq’inal anmah; c) Chsajsajnhelax yijni
sb’ah hej munil b’oj maktaj smunlawom
Xe’q’aq’ yekoj; d) Yijni sb’ah kaw spujb’alax
tzet yekoj smunil hun-hun nhahil munil; e)
St’inhb’ab’anil hej tzetet ch’ek’toj yet haka’
yalni te’ chejab’ hum; f) Skolwahikoj te’ chejab’
hum ti’ yinh yaq’ni smunlawom Xe’q’aq’
yohtajnhen anmah tzetet yetwanoj yohtajnhen
yuh smunlanhen yilni tzet sb’elwi smunil heb’
naj swi’al kotx’otx’al.

Kaw tzab’anikoj te’ chejab’ hum ti’ yinh te’
yumal hej sxe’al chejb’anile yet Xe’q’aq’ yuh
st’inhb’an syijyelax tzet kaw yetwanoj anmah
yeh yinh sq’anni stihlaxiloj tet b’oj yohtajnhen
tzet chuh sb’elwi smunil heb’ smunlawom
kotx’otx’al Xe’q’aq’ ti’; ha’ ti’ xin hej
yixmab’anil te’ yumal hej sxe’al chejb’anile yet
Xe’q’aq’ ti’ b’ay tzab’anikoj la:

a. Skanh yixmab’anil te’ yumal hej sxe’al
chejb’anile yet Xe’q’aq’, b’ay cht’inhb’ani ta
lahan tzet yetwanoj anmah yehi b’oj ta yilal
ta lahan chuh yillaxi yunheb’al mach
ch’ilaxiloj spixan.

b. Swaxaj skab’winaj yixmab’anil te’ yumal hej
sxe’al chejb’anile yet Xe’q’aq’, ha’
cht’inhb’ani ta yetwanoj anmah yeh sq’anni
yohtajnhen hej tzetet ay yok yinh hej nhahil
munil yet Xe’q’aq’.

c. Sb’alunh skab’winaj yixmab’anil te’ yumal
hej sxe’al chejb’anile yet Xe’q’aq’ ha’
cht’inhb’anpax yillax anmah yullaj nhahil
chmunlanhen hustisya ssat kotx’otx’al, hej
nhahil munil b’oj yixmab’anil hej nhahil
munil yet Xe’q’aq’ ti’.

d. Slahunh skab’winaj yixmab’anil te’ yumal
hej sxe’al chejb’anile yet Xe’q’aq’, ha’
cht’inhb’anpax spujb’ab’anil shunil hej
munil yet hej nhahil munil yet Xe’q’aq’ b’oj
yetwanoj mak chq’anni yaq’lax yechel hej te’
hum yinh tzantzet q’inalehal chyoche b’oj
syelax te’ hum tet b’ay chyala tzet yekoj hej
munil, haka’pax hej tzetet xikiltaj yehi yet ay
yok yinh yet heb’ ya’ tz’ib’inh, yuh
smunlanhelax b’oj yaq’b’ilxa tx’otx’ale yuh
skolwaikoj yinh Xe’q’aq’ maka yaq’b’ilxa
tzet ab’ixal aq’b’il yuh komom anmah yinh
skachnab’anil ta mach pujb’alaxoj.

e. Shunlahunh skab’winaj yixmab’anil te’
yumal hej sxe’al chejb’anile yet Xe’q’aq’,
cht’inhb’ani ta yetwanoj anmah yeh
yohtajnhen tzet ayayoj ssat te’ chejab’ hum
ti’ haka’ yalni te’ yinh tzet k’ub’ab’il yuh hej
nhahil munil, ssat hej hum maka hunujxa tzet
yeh sk’ub’ab’anil hej yumal smunlanheb’anil
tzetet yet Xe’q’aq’ yehi, haka’pax tzet
chyetk’ulnhe hune’ ab’ix tu’, swatx’elaxikoj,
st’inhb’alax haka’ kaw yehi b’oj yak’nhelax
hej ab’ix.

SKAB’ MAJAN. TZET SMUNIL. Syilalil yeh
te’ chejab’ hum ti’ tet shunil Xe’q’aq’ b’oj
shunil mak chuh yilni b’oj yoknikoj te’ yuh;
cht’inhb’an shunil tzet yetwanoj syijyelax yuh
st’inhb’alax sxahannhelax shunil anmah tom
kuywinaj yinh hustisya mato komon anmah
ch’ochen yohtajnhen tzet yekoj smunil hej nhahil
munil yet Xe’q’aq’ k’ub’ab’iltoj yuh hej nhahil
munil yet Xe’q’aq’, hej kapiltuh, hej nhahil yinh
sb’ah yinh smunil b’oj hej nhahil munil ay ch’en
melyuh schah tet Xe’q’aq’, ch’anikoj smelyuh
yinh tzetet yet Xe’q’aq’ yehi maka ay smeluhal
Xe’q’aq’ ch’oknikoj yuh yinh smunil b’oj shunil
tzet ay yok yinh hej stzetet Xe’q’aq’ yehi.

STXUMB’ANIL:
Skab’ yixmab’anil te’ chejab’ hum ti’, st’inhbani
ta hej tzet syilalil yeh tet te’ chejab’ hum ti’ yinh
yohtajnhen anmah tzet ay yok yinh hej smunil
hej nhahil munil yet Xe’q’aq’, kaw chstzab’i
yinh oxeb’ tzetatal: a) Ta shunil mak chuh
yohtajnhen hune’ chejab’ hum ti’. Ha’ chyaliloj
ta kaw yilal yeh syijyelaxi, haxkam ay hej
chejab’anile ch’ay yib’anh maktaj ay yok yinh.
b) Ta kaw yilal yeh tet shunil tx’otx’ Xe’q’aq’.
Haxkam smunlanhenpax hej chejb’anile ayayoj
ssat te’ yumal hej sxe’al chejb’anile yet Xe’q’aq’
chkolawikoj yinh tzet yetwanoj anmah yehi, yuh
kaw ay yelapnoj yeh tet anmah syilalnhelaxi b’oj
sxahannhelaxi. c) Ta ch’oknikoj yuh shunil
maka. Yet st’inhb’an syilalnhelaxi b’oj
sxahannhelax anmah yinh mach yok yinh yik’al
b’oj b’ay elnajikoj kat yaq’lax tet tzet chyoche
yuh yohtajnhen sb’eytzeb’anil hej munil, ha’ xin
chkolwahikoj yuh yehik’oj naj aq’ank’ulal sxol
anmah b’oj yuhnheb’al xin yanikoj sb’ah anmah
sxol hej tzetet yilal yuni yuh yohtajnhelax smunil
hej smunlawom Xe’q’aq’.

Hune’ yixmab’anil ti’, kaw cht’inhb’ani maktaj
yilal yilni syijyeb’anil munil ti’, yuh xin mach
nab’ chuh yah yaw yinh tzet yelapnoj yeh
smunlanheb’anil te’ chejab’ hum ti’ yuh syumni
swi’ tet maktaj yetwanoj yilni; 
Yet cht’inhb’an anmah munlawom yet hej nhahil
munil chchani, ch’anikoj smelyuhal yinh hej
munil yet Xe’q’aq’ yehi maka ch’oknikoj hej
tzetet yet Xe’q’aq’ yeh yinh smunil yuh yijni
sb’ah, ayikoj smunalnheni b’oj syijyen
kab’lahunheb’ skab’lahunhk’al b’oj
hujlahunheb’ skab’lahunhk’al yixmab’anil te’
yumal hej sxe’al chejb’anile yet Xe’q’aq’, yuh
yijni sb’ah spujb’aloh hej ab’ix yinh haka’ kaw
yehi.

YOX MAJAN. B’AY TZAB’ANIKOJ.
HUNE’ TE’ CHEJAB’ HUM TI’ CHSTZAB’I YINH:

1 Hej ab’ix kaw yetwanoj yeh spujb’alo yinh
hej nhahil munil yet Xe’q’aq’.

2 Smunlanhelax tzetet yinh sajsajil b’oj tzet
chuh yoknikoj hej tzetet yet kotx’otx’al
yinhh hej munil b’oj tzet chuh smunlawom
Xe’q’aq’.

3 Ta matan yeh yaq’lax yohtajnhen anmah tzet
chyoche yinh smunil hej nhahil munil yet
Xe’q’aq’.

4 Ta hab’an ch’uh stihlaxiloj tzetet tet anmah
yuhnhe stxumni yinh kaw k’ul.

STXUMB’ANIL:
Aytopax yaq’b’ilxa hej yixmab’anil ch’ok
yetb’ihoj yox yixmab’anil te’ chejab’ hum ti’,
yuhnheb’al q’a’ ayto yip yinh syijyelaxi, yuh
haxkam ha’ hunq’ahan tu’ syilalil yekoj yinh te’,
ha’ chyaliloj hune’ ti’ ta aytom hunujxa tzet
chuh snawikanh yinh skuylax yinh k’ul tzet kaw
yelapnoj yeh hun-hun yuh skolwapaxikoj yinh
te’ chejab’ hum.

Ay stxolil tzet chuh stxumlax b’ay tzab’anikoj
ti’, hej chejab’ yuh yijni sb’ah tzetet yinh haka’
kaw yelapnoj yeh stxumlax hun-hun
yixmab’anil, haka’pax ta ay yelapnoj yeh jet
yinh haka’ chuh kotxumni haxkam ay hej el ay
sya’tajil chjil yinh kotxumni hej chejb’anile ti’.

Te’ chejab’ hum ti’ xin, kaw tzab’anikoj yinh
hunq’ahan ti’ la: 1) Spujb’ab’anil hej ab’ix
tzanb’aytu’alikoj: haka’ yalni stihb’anil hune’ te’
chejab’ hum yinh hune’ ti’, “Chuh yohtajnhen
konhob’ shunil hej ab’ix yet hej nhahil munil
ayikoj yul sq’ab’ mak kaw ch’ilni”. Mach chuh
yeb’alaxtoj yinh ssat anmah ta mach hakojtu’
yalni te’ yumal hej sxe’al chejb’anile yet
Xe’q’aq’ maka hunuj smunlawom hustisya, ta
chyaltu’ syilalil yekoj spujb’alax hej ab’ix ti’,
wal ta ay hunuj tzetet mach chuh yaq’lax
yohtajnhe’ anmah yilal ta ay tzet yinh kaw
xikiltaj yeh b’ay chstzab’i yeb’alaxkanh ab’ix,
yaja’ ta chtxumlaxi ta ay tzet ch’eb’alax tet yuh
xin mach ch’aq’lax te’ hum sq’ana, yilal yok
heb’ smunlawom hustisya yilnoj tzet yekoj
kattom yek’oj yul sq’ab’ anmah tu’ ta chyoche
yohtajnhe’. Kaw xin tz’ab’anikoj hune’ ti’ yinh
hej munil yilal yuhni yuh konhob’ yuhnhyeb’al
yohtajnhen anmah tzet chyoche yinh tzet yekoj
smunil heb’ smunlawom Xe’q’aq’. Tzet yinh
tzab’ilikoj ti’ xin to ha’ chyetk’ulnhe skachni
ninoj: a) yeb’alax hej ab’ix yinh ssat anmah,
haka’pax yetnhen heb’ smunlawom kotx’atx’al
hej te’ hum yilal yeh yinh smunil yuh
yeb’alaxtoj yinh ssat anmah haxkam ay hej el yet
heb’ naj chyutekoj koche mach yetoj hune’
nhahil munil yehi b’oj b) Yeb’alaxtoj hej ab’ix
yinh ssat anmah, haxkam hanhk’anhe heb’ naj
kaw swi’al iq’nhekanoj tzet yeh stxolil smunil
machxa hunuj mak ohtajnhe yuh xin mach chuh
yaq’lax yab’ixal tet anmah yinh tzet yekoj
smunil hej nhahil munil yet Xe’q’aq’, hune’ ti’
xin kaw yet hej tx’otx’ale b’ay maq’b’il mach
chuh yohtajnhen anmah tzet yekoj hej munil
yullaj hej nhahil munil, 

2) Ta sajsajil chuh smunlanhelax ch’en melyuh
tzettaj yet kotx’otx’al yehi b’oj tzet chuh yijni
sb’ah hej munil: Hune’ ti’ chtitikoj yinh ta kaw
yilal yeh spujb’alo hej ab’ix tzanb’aytu’alikoj
yinh haka’ kaw yehi. Hune’ ti’ chyal tzettaj
taq’web’il yul sti’ swi’al Xe’q’aq’ b’ay kaw ay
hej sk’ulal yetwanoj smunlanhelax yullaj hej
nhahil munil b’ay kaw smunil yekoj syijyeni,
spujb’ani b’oj yanikoj anmah stz’ajoj smunil
yinh hun-hun tzet smunlanhe yuh skachlax ninoj
hej leq’ti’al yinhh ab’ix ch’aq’lax tet anmah, kat
yab’eni b’oj syijyen tzettaj chejb’anile
alb’ilkanoj yuh heb’ swi’al Xe’q’aq’ yinh hune’
yixmab’anil ti’.

3) Ta matanil yeh yohtajnhen anmah tzet yekoj
hej munil b’oj nhahil munil yet Xe’q’aq’: ha’
chyetk’ulnhe hune’ ti’ to ta mach ch’en mleyuh
kaw ch’illax yilaxiloj yinh anmah, haxkam kaw
yetwanoj Swi’al Xe’q’a’ yeh yilni syijyelax tzet
yetwanoj anmah yeh yinh yohtajnhen tzet chuh
sb’elwi hej smunil hej nhahil munil yet
Xe’q’aq’, ta chaltu’ mach yetoj ay yeb’alax hej
te’ hum tet hanhk’anhem ta haktu’ yalni te’
yumal hej sxe’al chejb’anile yet Xe’q’aq’.

4) Ta hab’an ch’utelaxayoj stihb’anil hej tzetet tet
anmah: ha’ chyoche yala’ hune’ ti’ ta mach
yexhtohoj kaw ay tzet chq’anlax tet anmah yet
ch’apni sq’annoj yumal hej munil yullaj hej
nhahil munil haxkam hanhk’anhe tzet chyal te’
chejab’ hum ha’ yilal syijyelaxi, hune’ ti’
haxkam yilal ta hab’an ch’utelaxikoj hej tzetet
tet anmah kat syijyelax tzet yetwanoj yehi; ta yet
chwatx’elax yumal hej munil, k’ul ta kaw hab’an
chuh stihlaxiloj yunhe xin hab’an stxumnipax
anmah kat syijyen heb’ naj munlawom ch’ilni
hunq’ahan munil ti’ hantaj q’inal ch’aq’lax yuh
te’ chejab’ hum ti’ yuh yohtajnhen anmah tzet
chyoche yohtajnhe’ kat yilni yijni sb’ah yinh
ni’anch’an q’inal.

SKANH YIXMB’ANIL.
SMUNLANHEB’ANIL. Shuniltik’a ab’ix ay
yok yinh yohtajnhen anmah tzet yekoj hej smunil
hej nhahil munil yet kotx’otx’al ti’ ayikoj ssat
hej te’ hum, yinh ch’en q’onch’en, maka hunujxa
tzet yeh sk’ub’ab’anil ay yul sq’ab’ maktaj
ayikoj smunlanheni, yilal stzab’oj yinh shunil
tzet yeh st’inhb’ab’anil hune’ te’ chejab’ hum ti’
b’oj xin te’ yumal hej sxe’al chejb’anile yet
Xe’q’aq’.

STXUMB’ANIL:
Ha’ chyaliloj hune’ ti’, ta shuniltik’a hej yumal
maka ab’ix ay yok yinh hej munil iq’b’il yuh
mak yetwanoj yaq’ni ab’ix ha’ smaj syijyeb’anil
tzet chyal te’ chejab’ hum ti’, mach yok yinh tzet
yeh sk’ub’ab’anil yuh heb’ naj b’oj hantaj smaja,
shunil ti’ ha’ te’ yumal hej sxe’al chejb’anile yet
Xe’q’aq’ cht’inhb’anoj.

SHO’ YIXMAB’ANIL. MAK YETWANOJ
SQ’ANNI AB’IX. Ha’ shunil anmah yinh
schukilnhe, hunteq’an anmah watx’eb’il yumal
haka’ kaw yalni chejab’ hum, hune teq’an anmah
yet konhob’ yekoj mato hunuj nhahil munil,
yetwanoj yeh yohtajnhen tzet yekoj hej yumal
b’oj munil chuh hej snahil munil kotx’otx’al,
yiq’ni b’oj yohtajnhen ab’ix sq’an hunuj b’ay
haka’ yalni te’ chejab’ hum ti’.

STXUMB’ANIL:
Sb’ab’el yixmab’anil hun te’ chejab’ hum ti’,
kaw st’inhb’a ta yinh maktaj yetwanoj sq’anni
ab’ix, mach hunuj mak chuh yilaxiloj spixan yuh
sq’inal, yik’al, b’ay pitzk’anaj, tom q’alom mato
meb’a’, tzet chuh yaq’ni yuluj sk’ul yinh yahaw
b’oj yaq’b’ilxa, schilb’an xin ta kaw yilal
syijeyelax tzet chyoche anmah.

Yilal ta kaw ha’ anmah chyoche yohtajnhen
tzetet, ha’ kaw ch’uni tzet yetwanoj yuni yuh
yaq’lax hej yumal ch’oknikoj yuh, yuh xin tzan
mak yetwanoj sq’anni ab’ix mach yok yinh b’ay
elnajikoj, mato sq’inal, hune’ ti’ xin mach
chstzab’i yinh hej teq’an anmah ch’ochenikoj
swi’aloj kotx’otx’al, haxkam ay hej el haktu’
chuh stxumlaxi, mach yexhthoj kaw stzab’i
syijyeb’anil yinh ta ah Xe’q’aq’nhe anmah chuh
yilni.

SWAJ YIXMAB’ANIL. MAKTAJ YILAL
YAQ’NI AB’IX. Ta mch yok yinh ta hune’nhe,
tx’ihal yiq’ni sb’ah, nanta tx’otx’ale b’ay
elnajikoj, nhahil munil yinh sb’ah yinh smunil
mato hej kaw yet swi’al Xeq’aq’ yaja’ ta ay
ch’en melyuh b’oj tzetet yet Xe’q’aq’ ch’oknikoj 
yuh yinh smunil, ha’ yilal yaq’ni yohtajnhen
anmah tzet yekoj smunil, tzet yinh ch’oknikoj
ch’en melyuh b’oj hej tzetet yet kotx’otx’al
ch’oknikoj yuh yinh sb’eytzeb’anil smunil b’oj
tzettik’a chq’anlax tet stihlaxiloj tet konhob’,
sxol ti’ xin ay hune’ stxolil nhahil munil chuh
smunlanhelax haka’ kaw yeh yinh yohtajnhen
anmah tzet yeh sb’eytzeb’anil smunil.

1 Swi’al konhob’ b’oj munlawom, shunil hej
yixmab’anil, nhahil munil kaw tzab’anikoj
yinh heb’ ya’ ti’ yinh tzet smunlanhe b’oj hej
nhahil munil yinh sb’ah yinh smunil, yaja’ yet
Xe’q’aq’ ch’en melyuh ch’oknikoj yuh.

2 Yulpopb’al b’oj shunil hej yixmab’anil nhahil
munil ayikoj stz’ajoj.

3 Yaman swi’al Xuwes b’oj shunil hej
yixmab’anil nhahil munil ayikoj stz’ajoj.

4 Shunil hej nhahil munil yinh swi’al Xe’q’aq’
kaw tzab’anikoj smunil, hej nhahil munil yinh
sb’ah yinh smunil yaja’ yet Xe’q’aq’ ch’en
melyuh ch’oknikoj yuh.

5 Yaman anmah ch’ilni syijyeb’anil te’ yumal
hej sxe’al chejb’anile yet Xe’q’aq’.

6 Niman swi’al chmulanhen saylax swi’al
Xe’q’aq’ b’oj hej konhob’.

7 Nhahil ch’ilni sajsajil yoknib’alikoj ch’en
melyuh b’oj tzetet yet Xe’q’aq’ yuh hej
nhahil munil.

8 Nhahil chmulanhen yek’ yalanhiloj hej
stx’ojal chuh anmah yuh yek’ yul sq’ab’
xuwesb’al.

9 Swi’al ch’ijb’ali yinh hej nhahil ch’ek’
yalanhiloj hej stx’ojal chuh anmah yuh
yek’toj yul sq’ab’ xuwesb’al.

10 Nhahil chmunlanhen syijyeb’anil tzet
yetwanoj anmah yehi.

11 Nhahil munil chkolwahikoj yinh anmah
meb’a’ yuh skollax yul sq’ab’ heb’ ya’
xuwes yet ay hunuj smul b’ay xchalohi.

12 Nhahil ch’ek’ yalanhiloj tzet xuh skam
hunuj anmah kat yaq’ni yab’ixal tet
xuwesb’al.

13 Nhahil chmunlanhen stz’unb’anil sb’ih
anmah b’oj hej yumal ay yok yinh sq’inal.

14 Nhahil chkolwahikoj yinh smelyuhal hej
kapiltuh yuh yijni sb’ah hej munil syilalil tet
anmah.

15 Anhteb’al chkolwahikoj yinh smunlawom
Xe’q’aq’ ayikoj stz’ajoj, yet chtx’ojb’ih
sk’ul.

16 Anhteb’al chkolwahikoj yinh heb’ ya’
tz’ib’inh yet chtx’ojb’i sk’ul.

17 Hej nhahil swi’al yet hun-hun q’alom konhob’
yixmab’anil Xe’q’aq’.

18 Hej kapiltuh

19 Hej teq’an anmah chsaylax yuh konhob’ yuh
skolwahikoj yinh hej syilalil tet.

20 K’ub’ab’al melyuh yet Xe’q’aq’.

21 Swi’al k’ub’ab’al melyuh yet Xe’q’aq’.

22 Nhahil ch’ilni ta chyij sb’ah smunil hej
k’ub’ab’al melyuh yinh haka’ kaw yehi.

23 Nhahil chkolwahikoj yinh hej sajchom
teq’b’ab’il sb’ah ssat kotx’otx’al b’oj
yaq’b’ilxa yixmab’anil smunlanhenpax
hune’ ti’ ssat kotx’otx’al.

24 Nhahil ch’ilni yok Xe’q’aq’ stz’ajoj hej
sajach chuh yul shunil ssat yib’anh q’inal.

25 Niman Kuyum San Carlos yet Xeq’aq’.

26 Nhahil chkutxb’an stohlab’al anmah b’oj
hej nhahil munil.

27 Nhahil ch’ilni smunlanheb’anil hej
pujb’ab’al ab’ix b’oj pujb’ab’al echele yul
Xe’q’aq’.

28 Hej nhahil munil yinh sb’ah b’oj hej yet
Xe’q’aq’ chmunlanhen tzete yet Xe’q’aq’
yehi.

29 Hej nhahil munil mach yetoj Xe’q’aq’,
teq’an anmah maka hunujxa smelyuh
maka yet Xe’q’aq’ tzet ch’oknikoj yinh
smunil.

30 Shunil hej nhahil tzantzet smunlanhe yaja’
ay smelyuhal kotx’otx’al ch’oknikoj yinh
smunil.

31 Hej nhahil munil komon yahaw yaja’ ay hej
yixmab’anil kotx’otx’al xax ek’ yul sq’ab’
yuh swi’al hayeb’ hab’ilal yuh
smunlanheni.

32 Hej Teq’an anmah, nhahil munil yet
Xe’q’aq’ mato komon yahaw yaja’ yet
Xe’q’aq’ tzet ch’oknikoj yuh, yuh yijni
sb’ah smunil.

33 K’amlom b’oj mak ch’aq’ni tzetet k’amil
yinh hune’ k’am chuh kotx’otx’al yinh
smelyuhal Xeq’aq’ mato yinh hej k’am
chuh tet hej nan tx’otx’ale.

34 Tzantzet anmahil yinh schukilnhe mato ay
hun teq’an anmah b’ay ayikoj stz’ajoj
chchani ch’en melyuh yet Xe’q’aq’ yuh
yoknikoj yuh yinh tzet chuh.

35 Hej yaman anmah, heb’ swi’al sayb’il chuh,
maka hej teq’an anmah t’inhan yeh haka’
yalni hej te’ chejab’ hum yuh skutxb’ani
b’oj yoknikoj ch’en melyuh yuh, yuh
skolwahikoj yinh hej tzetet yet konhob’
maka yinh anmah ay sya’tajil ch’ek’ yinh
sq’inal, ta ay ch’en melyuh yet Xe’q’aq’
chscha yuh yoknikoj yinh tzet chuh.

Hune’ta ay hej komon chejab’ hum cht’inhb’an
yeb’alax hunq’ahan ab’ix ti’ yuh maktaj
chmunlanheni, yilal yillax tzet kaw chyala yuh
syijyelax te’ chejab’ hum ti’.

STXUMB’ANIL:
Swaj yixmab’anil te’ chejab’ hum ti’, stz’inhb’a
ta tzan tzet anmahil yinh schikilnhe, yinh hun
teq’an anmah, ah Xe’q’aq’ mato macho yilal
yaq’ni ab’ix, yilal xin syijyeni ta ha’ hunq’ahan
ti’ tzet chuh la: a) ta ay hej tzetet maka ch’en
melyuh yet Xe’q’aq’ yul sq’ab’ yuh yoknikoj
yuh yinh smunil. b) Ta ayikoj yilni
smunlanheb’anil tzetet maka ch’en melyuh yet
Xe’q’aq’. c) Ta ch’oknikoj hej tzetet maka
ch’en melyuh yet Xe’q’aq’ b’oj d) Ta smunlanhe
hej tzetet kaw yet kotx’otx’al yehi.

Yaja’ kaw huntenan maktaj yilal yaq’ni ab’ix
haka’ yalni te’ chejab’ hum ti’, hune’ ti’ mach
mach chyaliloj ta hanhk’anhe hunq’ahan ti’ to
tanhe xin chyaq’ b’inahoj haywanhoj maktaj
yilal yaq’ni ab’ix yaja’ aytopax maktaj chuh yok
stz’ajoj hune’ ti’ yuh tzet smunlanhe haka’ yalni
te’ chejab’ hum ti’.

Yuh spahni skajken sb’ah hun te’ chejab’ hum ti’
b’oj yaq’b’ilxa t’inhb’ab’ilxa yet yalanhto tu’
b’ay ay hej nixhtej skachnab’anil yinh
yohtajnhelax hej tzetet, yilal yalanhto kaw
ch’illax yinh k’ul tzet chyal te’ yuhnheb’al xin
chuh smunlanhelax haka’ kaw yelapnoj yehi.

SHUJ YIXMAB’ANIL. YAK’NHEB’IL HEJ
AB’IX. Maktaj yilal yaq’ni ab’ix ti’, kaw stz’aj
smunil chukuj yak’nhen hej ab’ix yulb’al
lahunheb’ skab’winaj tz’ayik yet ay hunuj tzet
chhelitoj yinh tzet smunlanhelaxi.

STXUMB’ANIL:
Yilal ta kaw t’inhan yekoj ab’ix ch’ek’toj tet
mak chq’anni, yuh xin kaw chschilb’a te’ chejab’
hum ti’ yak’nhelax hej ab’ix. Mach tzet ch’ok
chtoh aq’lax ab’ix tet anmah ta xax kaw ek’nitoj,
ta machxa t’inhanoj tzet chyala, haxkam yinh
haktu’ machikoj yek’ iq’laxoj tzet yetwanoj
anmah yeh haka’ yalni te’ chejab’ hum ti’.

SWAXAJ YIXMAB’ANIL.
STXUMB’ANIL. Stxumb’anil hune’ te’
chejab’ hum ti’ kaw chstzab’oj yinh tzettaj
t’inhb’ab’ilayoj ssat te’ yumal hej sxe’al
chejb’anile yet Xe’q’aq’, schejab’ hum yaman
swi’al xuwes, hej te’ chejab’ hum yet shunil ssat
yib’anh q’inal yeh taq’web’ilpax yuh Xe’q’aq’
syijyeni, b’ay aynhetik’akanh smay syilalil
spujb’alax hej ab’ix yilal yeh tet konhob’
tzanb’aytu’alikoj.

Yilal stxumlax tzettaj t’inhb’ab’ilayoj ssat te’
chejab’ hum ti’ yinh haka’ kaw yehi, yuh
yetk’ulnhelax sxahannhelaxi b’oj syijyelax tzet
yetwanoj anmah yeh haka’ yalni te’ chejab’ hum
ti’ b’oj syijyeb’anil yinh haka’ kaw yehi.

STXUMB’ANIL:
Ha’ swaxaj yixmab’anil te’ chejab’ hum ti’, ha’
kaw cht’inhb’an sb’elal stxumb’anil te’.
B’ab’elalnahi, chyala ta yilal saylax yaq’b’ilxa
stihb’anil te’ yuh stxumlax yinh haka’ kaw yehi,
te’ yumal hej sxe’al chejb’anile yet Xe’q’aq’,
schejab’ hum yaman swi’al xuwes b’oj hej te’
chejab’ hum shunil ssat yib’anh q’inal
chmunlanhelax taq’web’il yuh Xe’q’aq’
smunlanheni.

Kaw ha’ yekoj yet ay hunuj yixmab’anil te’
chejab’ hum ti’ chtxumlaxi ta yilal schani sb’ah
b’ojpax tzet chyal te’ yumal hej sxe’al
chejb’anile yet Xe’q’aq’ b’ay chscha sb’ah tzet
chyal te’ b’oj tzet chyal te’ chejab’ hum ti’, b’oj
schejab’ hum yaman swi’al xuwesb’al yinh
haka’ kaw yeh stxolil stumlax hej ab’ix ayayoj
ssat hej te’ hum b’oj syijyelax hej chejab’ hum,
haxkam ha’ skab’ majan ha’ yilal st’inhb’an hej
tzetet haka’ kaw yehi yet ay hunuj tzet b’ay ay
k’ayb’al k’ule yinh, sya’tajil maka ta ay tzet
machayoj ssat te’.

Yinhxapax hej te’ chejab’ hum chmunlanhelax
yul shunil ssat yib’anh q’inal taq’web’il yuh
Xe’q’aq’ ti’ smunlanheni, haka’na hej
chyilalnhen hej tzetet yetwanoj anmah yehi, kaw
ay smay yekoj yinh hej chejb’anile yilal
syijyelax yib’anhiloj hej komon chejab’ hum yuh
tzet yalni swaj yoxk’al te’ yumal hej sxe’al
chejb’anile yet Xe’q’aq’, yuh ti’ yuh xin,
haka’tik’a chuh stzab’i tzet iq’il yuh yinh te’
chejab’ hum, aypax stxumb’anil yinh
smunlanheb’anil.

Staq’b’al xin, tzet b’ay yinh chstzab’i
stxumb’anil te’ chejab’ hum ti’ to yinh hej ab’ix
yilal yohtajnhen anmah, yuh yilal syilalnhelax
hune’ stumb’anil te’ chejab’nile ti’ chkolwahikoj
yuh yohtajnhen anmah tzet yekoj smunil hej
nhahil munil yet Xe’q’aq’ sataj hunq’ahan ay
skachnab’anil chyakoj.

SB’ALUNH YIXMAB’ANIL. HEJ
STIHB’ANIL. Syijyeb’anil hune’ te’ chejab’
hum ti’, chkoh txum yinh:

1 Hej ab’ix yet sq’inal hune’ anmah: hej ab’ix
yet tzantzet anmahil ohtajb’il maka chuh
yohtajnhelaxi.

2 Hej ab’ix xikiltaj yehi maka hej ab’ix xikiltaj
yeh yinh sq’inal anmah: ha’ hej ab’ix ay yok
yinh snimanil anmah, tzet yilot, stel, stzumal
maka hunujxa haka’ yinh mak yinh ayikoj
yanmah maka tzet chuh, tzet stxumni yinh
hej tzetet haka’na tzet k’aynaj yuni, yik’al, 
tzet chuh yaq’ni yuluj sk’ul yinh hune’ ya’
Yahaw, skawil walil mato yet snab’al, ta
winaj maka ix chyoche ta ix mato winaj, tzet
yektoj yul yatut maka hunujxa tzetet q’a’ yet
sq’inal yehi.

3 Yetwanb’al anmah yinh yohtanhen hej ab’ix
yet hej nhahil munil yet Xe’q’aq’: tzet
yewanoj anmah yeh yinh yohtajnhen shunil
tzet ch’ek’ yinh hej nhahil munil yet
Xe’q’aq’ yehi iq’b’il yuh hunuj maka mato
yuh mak yetwanoj yaq’ni ab’ix haka’ yalni
te’ chejab’ hum ti’.

4 Yohtajnhen anmah tzettaj ayayoj ssat hej te’
hum yinh sq’inal: ha’ yetwanoj hunuj mak
yinh yohtajnhen tzet ayayoj ssat hej te’ hum
yib’anhiloj sq’inal maka hunujxa tzet yeh
sk’ub’ab’anil, haka’pax yinh stanheni,
swatx’enikoj maka yak’nhen ab’ix yinh tzet
yekoj sq’inal. Shunil hej ab’ix mach yetoj
hune’ anmah yeh iq’b’ilkanh, haka’na yinh
haywanh anmah ssat hune’ tx’otx’ale b’oj
yaq’b’ilxa hakti’, machikoj stz’ajoj hune’
lanhan jaq’ni b’inahoj ssat te’ chejab’ hum
ti’.

5 Ab’ix xikiltaj ch’ek’ yul sq’ab’ mak
yetwanoj yaq’ni ab’ix: ha’ shunil ab’ix ay
yul sq’ab’ mak yetwanoj yaq’ni ab’ix mach
chuh spujb’anikoj haxkam haktu’ yeh
schejb’anil yuh heb’ ya’ ch’ilni syijyeb’anil
te’ yumal hej sxe’al chejb’anile yet Xe’q’aq’,
maka ta aq’b’il yuh hunuj maka yaja’ alb’il
tet ta mach ch’allaxik’oj.

6 Hej ab’ix kaw yet konhob’ yehi: ha’ hej
ab’ix ayayoj ssat hej te’ hum, ab’ix
iq’b’ilkanh, tzetet t’inhb’ab’ilxa, yumal
smunil hun-hun anmah, hej chab’il yuh
Xe’q’aq’ maka hunujxa tzet yeh
sk’ub’ab’anil tzettaj ay yok yinh maktaj
yetwanoj yaq’ni ab’ix b’oj smunlawom
Xe’q’aq’, mach xin yok yinh b’ay titnajikoj,
mak x’aq’ni ab’ix b’oj b’aq’inh xwatx’i.
Hej ab’ix ti’ tzantzet chuh sk’uhitoj tom ssat
hej te’ hum, iq’b’iltij yechel, ta chuh yillaxi,
ta tonhe chuh yab’elaxi, mato yinh ch’en
q’onch’en k’uhan shunil b’oj yilal ta mach
chpohtaxtoj hune yinh hune’xa haka’tik’a ta
ewanhtaj yeh hanik’ q’inalehal.

7 Hej ab’ix xikiltaj yehi yuh xin mach chuh
spujb’alohi: ha’ hej ab’ix yet konhob’
yetwanoj yohtajnhen anmah yaja’ ay hune’
ni’an skachnab’anil spujb’alo yuh hunuj
chejb’anile, maka ta haktu’ xuh st’inhb’alax
yuh tzet yalnipax te’ chejab’ hum ti’.

8 Shunil hej ab’ix mach skachnab’anil: ha’ ti’
b’ay tzab’anikoj yinh yalni ta shuniltik’a
ab’ix ay yul saq’b’ mak yetwanoj yaq’ni
ab’ix to yetwanoj anmah yohtajnheni, mach
xin chuh yeb’alaxtoj b’oj syumlax swi’ tet
anmah yuh yohtajnheni.

9 Hej ab’ix xikiltaj yeh tet kotx’otx’al: ha’
shunil hej ab’ix ay yok yinh smunlanheb’anil
tzetet ssat kotx’otx’al yuh stanhelax shunil
maktaj ay yok yinh yuh haxkam ta ay
hunujxa tx’otx’ale ay tzet chyoche yub’ yinh,
b’ojpax hej tzetet ay yok yinh yehik’oj
Xe’q’aq’ yul ssat yaq’b’ilxa hej tx’otx’ale.

STXUMB’ANIL:
Waxanhkam mach kaw chyetk’ulnhe te’ chejab’
hum ti’ st’inhb’an hej nhahil munil, yaja’ yinh
hune’ ti’ xin xst’inhb’a heb’ ya’ yet yulpopb’al
ta ha’ hej nhahil munil ti’ kaw chkolwahojikoj
yinh, yet chtxumlaxojiloj hun-hun tzet iq’b’il
yuh.

Chyilalnhelax hej stihb’anil yinh a) hej xikiltaj
ab’ix, yuh skolwahikoj yinh stanhelax tzet kaw
ay yok yinh sq’inal hun-hun maka; b) ta kaw
cht’inhb’alax stanhelax hej ab’ix yet hun-hun
mak yeh k’ub’ab’il yul sq’ab’ heb’ ya’ aq’om
ab’ix b’oj c) Stanheb’anil shunil Xe’q’aq’, yuh
haxkam yinh tzab’anikoj tzettaj ab’ixal mach
tonhetik’ahoj chuh spujb’alaxi, maka mach chuh
yohtajnhen anmah.

Tzalalal hawehi stx’otx’al Xe’q’aq’
mach b’aq’in ay naj tx’oj chach etanoj
b’oj mach mak kaw ch’ek’ojkanoj ya’ yanmah
Machka naj mach swalil chach tzub’nhenoj.
Yaja’ ta ay mak nan b’ay elnajikoj
kat xin yul pak’ojkoj tawinh yalni
toxanhe chlexi q’ap haq’apil yawteli
yuhnhe jok yamnoj hach kokolnoj han
Toxanhe chlexi haq’apil yawteli
yuh jok yamnoj hach kokolnoj han
wal hakonhob’ mach tonhehoj chyila
chuh skami tanhe mach chyaq’ eta’ sb’ah
Yinh xin ch'en payat b’oj kawla xokxom ch’en
kaw k’ul xuh hawatx’enkanoj yuh haq'ab'
hej munlab'al ch'en yuh swatx'ikanoj tz'unub'
b’oj ch’en hijmachit chkolni hapixan
Yet payxa tu', xyiq'kanh sb'ah heb' ya' ichmame
yuh haxkam kaw xyoche heb’ ya’ stx’otx’al
mach xin hunt'ulanoj chik' xmalmokantoj
xyijni sb'ah hakan yul hawutz'ub'al
Mach xin hunt’ulanoj chik' xmalmokantoj
Xyijni sb’ah hakan yul utz’ub’al.
haxkam kaw chyochekanoj heb' ya' stx'otx'al
Yuhxin x'ok heb' ya' skolomaloj.
Hawechel yeh hune' hetx’an ssatkanh
b’ay kaw ch'ek' moyan sajxanhe wotxwo
yuh xin ta ay mak ch'ochen hach tz'ilnhenojtoj
Kaw k'anch'an yuh haxkam tzixam chtanhoj.
Haxkam hawuninal kanh yehkanoj ti’
kaw chsxahannhekan naj aq'ank'ulal
yaja' mach b’aq’in ch’elojkanh tet naj howal
Ta yuh skolnikanh stx'otx'al b'oj yatut.
Yaja' mach b’aq’in ch’elkanh tet naj howal
ta yuh skolni stx'otx'al b'oj yatut
haxkam kaw spixannhe ayiktoj yul swi’
b'oj xin kaw sxahannhenkan stx'otx'al.
Sihan hachayoj sxol niman witz ak'al
chwahchakoj ha' niman ha' yinh hawi'
lehanaytij sxik’ no’ q’uq’ul hawib’anh
Aq'antajnhe hawayik’oj yuh no’.
Yinh hapahab' ayikoj no' ni'an ch'ik
yecheloj ta ha' chtanhen hatx’otx’al
oxhimi ta q'a' nahat chlupwujkanh no'
Ssataj no' maykuh b'oj xin no' t'iw.
Oxhimi ta q'a' nahat chlupwujkanh no'
Ssataj no’ maykuh b'oj xin no' t'iw
yuhnhe yiq’nikanh no’ hamay hapixan,
Xe’q’aq’, hab’ih mach b’aq’in chk’ayoj.